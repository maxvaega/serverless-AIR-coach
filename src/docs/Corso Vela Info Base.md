
**_Da ricordare sempre le priorità in atterraggio:_**

1.  _Vela Livellata (vela parallela al terreno in fase di approccio)_
2.  _Zona libera da ostacoli_
3.  _Possibilmente controvento_

## Il Paracadute

### Il Paracadute nel Tempo

L’evoluzione del paracadute ha radici storiche che risalgono a molti secoli fa:
- 1495: Leonardo da Vinci disegna un modello di paracadute conico. Nonostante fosse un concetto teorico, gettò le basi per le future innovazioni.
- 1797: André-Jacques Garnerin realizza il primo salto da una mongolfiera utilizzando una calotta emisferica.
- 1963: Negli Stati Uniti viene sviluppato il primo paracadute ad ala, noto come Parafoil. Questa innovazione segna una svolta, introducendo il concetto di vela planante.
- Oggi: I paracaduti ad ala sono in continua evoluzione, con materiali sempre più resistenti, profili aerodinamici avanzati e prestazioni migliorate.

### Struttura del Paracadute Planante

Un paracadute planante è progettato per garantire sicurezza e prestazioni ottimali. Le sue principali componenti includono:
- Celle e Cassoni: Compartimenti che si gonfiano grazie al flusso d’aria, mantenendo la vela rigida.
- Centina: Pannelli verticali che separano le celle, contribuendo al mantenimento del profilo aerodinamico.
- Funi di sospensione: Collegano la vela all’imbragatura e distribuiscono il peso del paracadutista.
- Bretelle anteriori e posteriori: Consentono il controllo della direzione e della velocità.
- Comandi: Agiscono sul bordo d’uscita della vela, permettendo virate e frenate.
- Slider: Riduce l’impatto durante l’apertura, regolando il gonfiaggio progressivo della vela.
- Pilotino: Componente essenziale per avviare la sequenza di apertura.

### Collegamento delle funi della vela all’imbrago

Per comprendere meglio come dare input alla vela, è importante anche sapere come le funi della vela sono collegate al nostro imbrago: 
- Bretella anteriore sinistra:  funi A e B della parte sinistra
- Bretella anteriore destra:  funi A e B della parte destra
- Bretella posteriore sinistra:  funi C e D della parte sinistra
- Bretella posteriore destra:  funi C e D della parte destra
- I comandi sono attaccati solo al bordo d’uscita, rispettivamente a destra e sinistra
- Il cosciale è attaccato alle funi A, B, C e D del lato corrispondente

C’è quindi una grossa differenza di forza richiesta per comandare la vela: per i comandi è necessario un minimo sforzo, bretelle serve più forza (è richiesta più forza sulle bretelle anteriori, mentre un po’ meno forza per utilizzare le bretelle posteriori) e infine serve ancora più pressione con i cosciali. Nel caso dei cosciali però possiamo usare l’appoggio del nostro corpo, ovvero spostando tutto il nostro peso dal lato del cosciale che vogliamo 

## La Vela e il Suo Funzionamento

### Cenni di Aerodinamica

Il funzionamento di un paracadute ad ala si basa su principi di aerodinamica che possiamo spiegare in modo semplice e intuitivo.

La velocità è il fattore essenziale che mantiene la vela gonfia e operativa. Questa velocità è generata dal nostro peso, che agisce come un motore naturale. L’aria entra attraverso le bocche anteriori della vela, gonfiando le celle interne e creando una pressione che rende la struttura rigida e stabile. Quando la vela è completamente gonfia, diventa molto simile a un’ala di un aereo.

La rigidità della vela, ottenuta grazie all’aria accumulata nelle celle, le permette di interagire con il flusso d’aria in modo efficiente. Quando la vela attraversa l’aria, questa viene divisa in due percorsi:

- Estradosso: La parte superiore della vela, dove l’aria compie un percorso più lungo e curvo.
- Intradosso: La parte inferiore della vela, dove l’aria compie un percorso più corto e rettilineo.

Questa divisione dell’aria genera un effetto chiamato portanza, che è la forza che si oppone al nostro peso e permette alla vela di planare. La portanza è ciò che ci consente di avere un volo stabile e controllato. Più la pressione interna delle celle è elevata, maggiore sarà la rigidità della vela, e quindi migliori saranno le sue prestazioni aerodinamiche.

Un aspetto interessante è che questa pressione interna rende la vela completamente dipendente dalla velocità. Se improvvisamente ci scontrassimo contro un ipotetico “muro invisibile” che arrestasse la nostra velocità, la vela si sgonfierebbe, poiché non ci sarebbe più il flusso d’aria necessario a mantenerla aperta. Per questo motivo, la velocità del volo è fondamentale per la funzionalità del paracadute.

In sintesi:

- La rigidità della vela trasforma il paracadute in un’ala planante.
- La divisione dell’aria tra estradosso e intradosso crea la portanza, opponendosi al peso.
- La velocità generata dal nostro peso è ciò che permette tutto questo processo.

### Le Caratteristiche dell’Ala

- Forma: La maggior parte delle vele ha una forma rettangolare, ottimizzata per la planata.
- Profilo aerodinamico: Disegnato per dividere il flusso d’aria tra estradosso e intradosso, garantendo portanza e stabilità.
- Pressione interna: L’aria accumulata nelle celle agisce come un “cuscino” che sostiene il paracadutista e garantisce rigidità strutturale.

## Ambiente di Volo e Carico Alare

### Cambi di pressione

L’aria “_leggera”_ riduce le performance di una vela, ovvero una vela sarà più performante in caso di alta pressione mentre perderà efficienza in caso di bassa pressione.

Due cose causano un **cambio di pressione**:

- **Temperatura**: pressione e temperatura (assoluta) sono direttamente proporzionali

- **Altitudine**: è vero che all' aumentare della quota diminuisce la pressione, ma con legge non lineare. In pratica, raddoppiando la quota, non è che la pressione si dimezzi, quindi non c'è una vera e propria proporzionalità inversa. Si può però affermare che all’aumentare della quota / altitudine, a tutti gli effetti diminuisce la pressione

Ad esempio, ci si può aspettare che una vela che si comporta bene a livello del mare in una giornata fredda volerà peggio ad altezza elevata in una giornata calda.

Come regola per la performance di un paracadute, si può considerare un 3-4% di performance persa per ogni 1000 piedi (300 metri circa) di altezza in più o per ogni 10 gradi di temperatura in meno.

Proseguendo con questa regola, un paracadute portato dal livello del mare fino a 3000 piedi d’altezza (circa 1000 metri) perderà approssimativamente il 10% della sua efficienza se la temperatura rimane costante.

Anche l’umidità diminuisce leggermente le prestazioni.

**NB**: come perdita di performance della propria vela si considera principalmente la portanza della stessa. Quindi se salti in inverno, ricordati che ti avvicinerai al terreno un po’ più velocemente rispetto che durante la stagione estiva.

### Turbolenza

La turbolenza può essere intesa come un disturbo nell’aria; diverse cose possono causarla: vento, temperatura e “onde”:

- Il **vento** su una superficie irregolare o in un gradiente di temperatura particolare crea turbolenza. L’ammontare di turbolenza cresce geometricamente (esponenzialmente) con la velocità stessa del vento. Inoltre, la turbolenza si estende per diversi metri dopo l’ostacolo

- Vortici possono essere causati quando una piccola area di aria è riscaldata oltre la **temperatura** dell’aria circostante. Questi piccoli tornado creano violenta turbolenza per un’area che va oltre le cento yarde (circa 90 metri). Possono facilmente collassare parte di una vela, o anche tutta

- La turbolenza **d’onda** è una causa comune di atterraggi duri in zone affollate. Il passaggio di una vela attraverso l’aria lascia un’onda simile a quella dietro una barca. In questo caso la turbolenza d’onda ha due caratteristiche:

	- Una è la turbolenza generale direttamente dietro alla vela che può drasticamente incrementare il rateo di discesa di un paracadute che ci vola attraverso. Ciò accade perché quest’aria “mossa” riduce la portanza della vela disturbando lo scorrere dell’aria su di essa.

	- L’altra è la turbolenza dei vortici, che spiralano fuori dagli angoli della vela. Ciò accade perché l’aria prova a muoversi dalla zona di alta pressione presente sull’intradosso verso la zona di bassa pressione presente sull’estradosso. Essa prende il percorso con la minor resistenza, che è attraverso i lati della vela.  
Come esce dalle celle finali crea un’onda circolare che segue ogni parte dell’ala (basta immaginare la forma a V dell’onda dietro ad una barca). Questi sono essenzialmente vortici in miniatura e possono facilmente collassare uno o due cassoni finali di un paracadute che ci voli in prossimità

	Entrambi i tipi di turbolenza ad onda si estendono bene dietro alla vela, per circa 50 piedi o più (circa 15 metri), prima di diventare insignificanti.

È importante quindi pianificare bene il punto di atterraggio, considerando anche le eventuali zone di turbolenze date sia da ostacoli fissi sia dal traffico delle altre vele. Nel secondo caso è quindi bene organizzare correttamente il “traffico” e mantenere una separazione verticale tra le vele prima e dopo di noi oltre che orizzontale.

**_Nota Bene_**_: è importante non atterrare dietro ad aeroplani quando hanno i motori accesi_

### Il carico alare

Il carico alare è un numero che si ottiene da un’equazione tra il peso del paracadutista (in libbre, tenendo conto anche del peso della sacca) e la misura della vela in piedi.

La formula per il **calcolo del Carico Alare** è:  
(peso del paracadutista + peso attrezzatura in KG) * 2,205 / piedi quadrati della vela

Il risultato non è altro che il peso in libbre per ogni piede quadrato della propria vela e serve per capire che tipo di prestazione si potrà avere con una vela o con un’altra.

Più è alto il numero del carico alare (da 1,3 a 2,2) più sono elevate le prestazioni della vela, mentre più è basso (da 0,8 a 1,2) più la vela sarà di prestazioni tranquille.

Il carico alare può variare a seconda di cosa si desidera fare in atterraggio, anche se questo in realtà è più un aspetto che interessa chi svolge la disciplina “swoop”.

In realtà si raccomanda di rispettare sempre i parametri indicati dal costruttore per ciò che concerne il **peso all’uscita** (massa caricata composta da paracadutista più materiale).

Inoltre è doveroso rammentare che due vele diverse con due masse al carico diverse possono dare due valori di carico alare uguali, ma non necessariamente volare in modo uguale; allo stesso tempo, misure uguali e pesi uguali possono dare risultati identici ma basta che una vela sia in porosità zero o in f111 o che abbia un numero di cassoni diverso (9 o 7) , che il numero del carico alare sarà sempre uguale ma con enormi differenze nella realtà.

Di conseguenza è bene cercare una vela di tipologia e dimensione adatte al proprio peso e soprattutto alla propria esperienza e prima di effettuare un passaggio ad una vela diversa, che sia in prestito o a noleggio o da acquistare, è necessario un confronto con istruttori esperti.

### Misura della vela in relazione all’esperienza lancistica (numero lanci)

In Italia non è prevista una vera e propria regolamentazione riguardante la misura di vela da utilizzare, si raccomanda sempre il buon senso oltre che seguire i consigli dei propri istruttori.

Ad ogni modo, nel 2010 è stata divulgata da AIP una tabella _consigliata_ per paracadutisti con licenza con meno di 600 lanci, inclusa nelle **raccomandazioni di sicurezza AIP**. Per l’applicazione di quanto segue si considera come peso applicato quello del paracadutista + 10kg di equipaggiamento:

- **Fino a 150 lanci**: la dimensione minime della vela consigliata è di 135 piedi quadrati, considerando un coefficiente di superficie minimo pari a 2,2 e un carico alare minimo pari a 1

- **Da 151 a 300 lanci**: la dimensione minime della vela consigliata è di 120 piedi quadrati, considerando un coefficiente di superficie minimo pari a 1,9 e un carico alare minimo pari a 1,16

- **Da 301 a 450 lanci**: la dimensione minime della vela consigliata è di 120 piedi quadrati, considerando un coefficiente di superficie minimo pari a 1,7 e un carico alare minimo pari a 1,30

- **Da 451 a 600 lanci**: la dimensione minime della vela consigliata è di 120 piedi quadrati, considerando un coefficiente di superficie minimo pari a 1,5 e un carico alare minimo pari a 1,47

Il **coefficiente di superficie minima** è un valore di riferimento che, moltiplicato per il peso applicato, dà come risultato una dimensione _MINIMA_ di superficie del paracadute principale.

Per un paracadutista senza licenza (o con Licenza non in corso di esercizio) vale quanto disposto per il paracadutista con licenza integrato da quanto segue: 
- il paracadute principale deve essere di modello non controindicato all'utilizzo da parte di paracadutisti principianti (in base alle indicazioni del costruttore od agli standard internazionali), atto a garantire l'atterraggio con velocità verticale non superiore a 5 m/s senza utilizzo dei comandi di manovra
- il paracadute ausiliario deve essere atto a garantire l'atterraggio con velocità verticale non superiore a 6 m/s senza utilizzo dei comandi di manovra
Con queste considerazioni, è quindi possibile affermare che per un paracadutista senza licenza non sono solitamente ammessi paracadute di dimensione inferiore a 150 piedi quadrati.

Ad ogni modo, per calcolare la dimensione appropriata della vela da utilizzare, è importante considerarne il profilo alare oltre che considerare il carico che il paracadutista ha sulla stessa (e quindi il peso del paracadutista stesso).


## Pianificazione del volo e dell’atterraggio

### Pianificazione

Allo stesso modo in cui si pianifica la parte della caduta libera, è importante _giocare d’anticipo_ e pianificare anche la fase a vela aperta

Per poter pianificare correttamente il tempo che trascorrerai sotto la vela aperta, ovvero dal momento dell’apertura fino a che non sarai atterrato, va considerato quanto segue::

- È importante conoscere la zona d’atterraggio, comprensiva dei quadranti / aree consigliate di smaltimento quota (zone d’attesa) oltre che i possibili circuiti nelle diverse condizioni di vento. Se si tratta quindi di una dropzone nuova dove non hai mai saltato o è da tanto tempo che non frequenti, chiedi a un istruttore di farti un briefing della zona d’atterraggio

- Possibilmente, è bene recarsi alla zona di imbarco in anticipo rispetto all’ultima chiamata, ciò ti permetterà di:

- Controllare la direzione e l’intensità del vento nella zona di atterraggio

- Controllare come sta lanciando il pilota quindi dove stanno aprendo i paracadutisti del decollo precedente

- Contare quanti paracadutisti ci sono in decollo, e quindi quanti ce ne saranno a vela aperta  
**NB**: nel conteggio preventivo delle vele, devi considerare tra i paracadutisti in decollo quanti di questi sono lanci Tandem o AFF, che di solito aprono alto e occupano quindi una “porzione” diversa di cielo nel momento a vela aperta

- Contare quanti gruppi ci sono in decollo e l’ordine d’uscita migliore tra gli stessi (e di conseguenza, sapere più o meno in che punto del campo ti ritroverai ad aprire)

Oltre alla parte di pianificazione prima di salire in aereo, è importante anche una volta a vela aperta pianificare “a ritroso” i propri passi; ovvero, prendendo in considerazione un punto d’atterraggio fattibile, è bene avere la risposta alle seguenti domande:

- Per atterrare lì, dove devo trovarmi a 100 metri di altezza?

- Per essere in quel punto a 100 metri di altezza, dove devo trovarmi quando sono a 200 mt?

- Per essere in quel punto a 200 metri di altezza, dove devo trovarmi quando sono a 300 mt?

- Per iniziare il mio circuito a 300 metri di altezza in quel punto, dove devo trovarmi quando sono a 500 mt?

- Dove devo quindi essere per smaltire la quota?

In questo modo, la pianificazione a ritroso ti può aiutare durante la fase a vela aperta a decidere se il punto d’atterraggio che hai scelto è davvero raggiungibile o se devi adottare un piano B.

Ricordati comunque che in ogni fase a vela aperta è necessario tenere sotto controllo il traffico e mantenere quindi le corrette distanze sia verticalmente sia orizzontalmente dalle altre vele.

Inoltre, ricordati che una regola d’oro per la navigazione con la vela è “**essere prevedibili**”, in modo che il traffico risulti di più facile lettura per tutti. Nel dettaglio, per essere prevedibili nella navigazione a vela aperta si intende:

- Non effettuare manovre brusche, ovvero virate secche di 90 o più gradi, nella parte di smaltimento della quota

- Non effettuare delle “spiralate”, che comportano una perdita di quota molto veloce

- Non effettuare grosse frenate / stalli durante la navigazione

- Attieniti al circuito concordato

- Attieniti alla direzione d’atterraggio del primo paracadutista atterrato nel tuo decollo

# Ordine di uscita

## Ordine di uscita per caduta libera

È importante organizzare coerentemente l’ordine di uscita per i gruppi in caduta libera in modo da mantenere una corretta separazione orizzontale tra i gruppi, in quanto può essere inficiata dall’esposizione dei gruppi stessi al vento. Ad ogni modo, qui di seguito un ordinamento standard applicabile alla maggior parte delle condizioni:

1. Speed
2. Derive, differenziando la direzione dello spostamento se presenti più gruppi di deriva
3. Piatti (RW): prima formazioni grandi, a scendere quelle più piccole e poi i singoli
4. Freeflyers: prima formazioni grandi, a scendere quelle più piccole e poi i singoli
5. AFF, Tandem e ogni paracadutista che intenda aprire alto
6. Tute Alari (wingsuit)

**Nota Bene:** l’ordine di uscita può variare a seconda delle condizioni della giornata di attività oltre che dalla singola dropzone in cui ci si trova, se non addirittura per esigenze specifiche dei gruppi e paracadutisti in aereo, quindi è importante informarsi in anticipo. Una volta deciso l’ordine d’uscita è quindi possibile avere anche una previsione di dove si potrà essere in fase di apertura e, con tutti questi primi dati, si può già impostare una pianificazione di volo e atterraggio con la propria vela.

## Ordine di uscita per salti Hop&Pop

In caso di salti Hop&Pop, è necessario organizzare l’ordine di uscita in primis in base al carico alare dei paracadutisti, ma è importante valutare anche lo stile di pilotaggio degli stessi. A parità di carico alare o con differenze minime, uno stile di pilotaggio più aggressivo comporta una priorità maggiore in fase di atterraggio. Di conseguenza, è consigliato impostare un primo ordine di uscita in base al carico alare e poi rivalutare l’ordine delineato a seconda di come pilota il singolo paracadutista (ad esempio, se ci sono due paracadutisti con il medesimo o simile carico alare, se uno dei due effettua manovre high performance dovrà atterrare per primo tra i due).

**Nota Bene:** si chiama Hop&Pop quando il paracadutista salta (Hop) e apre dopo circa 5 secondi (pop).

## Come salire in aereo in base all’ordine di uscita

Una volta definito l’ordine di uscita dei paracadutisti, è bene procedere a assegnare preventivamente i posti in aereo; in questo modo, si riesce sia a velocizzare il momento dell’imbarco sia a minimizzare i movimenti in aereo dei singoli paracadutisti nel momento in cui ci sarà la porta dell’aereo aperta. Una buona regola per gestire l’imbarco è “gli ultimi a uscire sono i primi a salire”, quindi se sei tra le ultime uscite ricordati che sarai tra i primi a salire sull’aereo; non tardare!

## Uscita dall’aereo / Separazione tra le uscite

Negli ultimi anni, la distanza tra le uscite (quanto tempo/distanza tra un'uscita e l'altra) e l'ordine delle uscite (quale gruppo/disciplina esce per primo) sono diventati molto più complicati rispetto a qualche anno fa. Ci sono diverse ragioni per questo:

- Velocità di caduta libera diverse (freefly o formazioni piatte)
- Discipline che coprono grandi distanze orizzontali (tracking/derive, flocking, atmonauti)
- Più dropzone che utilizzano aerei a turbina più grandi (più altitudine, più uscite)
- Vele più veloci (richiedono più distanza tra loro al momento dell'apertura)
- Diverse altitudini di apertura (studenti, tandem, esercizi con la vela)

### Qual è una separazione adeguata?

- In termini di distanza, la separazione minima consigliata per i gruppi piccoli è di 1000 piedi (circa 300 mt) dal centro della formazione al centro della formazione successiva. Questo numero aumenta fino a 2000 piedi (circa 600 metri) o più per gruppi di 8 o più persone. Consideriamo due gruppi da 4 allineati perfettamente con la corsa di lancio, il che porterà un paracadutista di ciascun gruppo a effettuare la deriva di separazione direttamente uno verso l'altro. Una separazione in uscita di circa 1000 piedi tra il primo e il secondo gruppo permette a ciascun paracadutista di spostarsi per 250 piedi, con 500 piedi ancora di distanza tra di loro.

- In termini di tempo, la separazione minima consigliata dipende dalla velocità dell'aereo e dal vento che l'aereo incontra. In altre parole, dipende dalla groundspeed dell’aereo, ovvero la velocità di avanzamento dell’aereo rispetto al suolo, durante il lancio dei paracadutisti.

Qui di seguito sono riportati i valori minimi consigliati per una separazione di 1000 piedi, che dovrebbe essere raddoppiata per uscite successive a gruppi di 8 o più persone. La seguente tabella mostra la **groundspeed dell'aereo** espressa in nodi e i **secondi di attesa tra le uscite**. 

- **Groundspeed**: 100 → **Secondi**: 6
- **Groundspeed**: 95 → **Secondi**: 7
- **Groundspeed**: 90 → **Secondi**: 7
- **Groundspeed**: 85 → **Secondi**: 7
- **Groundspeed**: 80 → **Secondi**: 8
- **Groundspeed**: 75 → **Secondi**: 8
- **Groundspeed**: 70 → **Secondi**: 9
- **Groundspeed**: 65 → **Secondi**: 10
- **Groundspeed**: 60 → **Secondi**: 10
- **Groundspeed**: 55 → **Secondi**: 11
- **Groundspeed**: 50 → **Secondi**: 12
- **Groundspeed**: 45 → **Secondi**: 14
- **Groundspeed**: 40 → **Secondi**: 15
- **Groundspeed**: 35 → **Secondi**: 17
- **Groundspeed**: 30 → **Secondi**: 20
- **Groundspeed**: 25 → **Secondi**: 24
- **Groundspeed**: 20 → **Secondi**: 30
- **Groundspeed**: 15 → **Secondi**: 40
- **Groundspeed**: 10 → **Secondi**: 60
- **Groundspeed**: 5 → **Secondi**: 119

**Nota Bene**: è profondamente scorretto dichiarare un numero di secondi di attesa tra le uscite senza sapere le condizioni di vento e la velocità dell'aereo e di conseguenza la groundspeed. In generale comunque puoi chiedere al DL o RL quanto aspettare prima di saltare (è il DL / RL che chiederà al pilota la groundspeed)

## Verifica del Punto di Lancio dal Porta dell’Aereo

Quando ci si appresta a saltare da un aereo, è fondamentale valutare il punto di lancio. 

**NB:** il punto di lancio desiderato dipende dalle caratteristiche della zona / dropzone e dalle condizioni di vento in quota e a terra. 

Per la valutazione del punto nel momento in cui si guarda fuori dalla porta dell’aereo, è importante considerare che:

- In un assetto picchiato, l’angolo di discesa dell’aereo riduce la visuale del terreno e potrebbe creare un’illusione di vicinanza, rendendo difficile stabilire se il punto di lancio sia corretto. In tal caso il rischio è quello di anticipare il punto di lancio corretto (e quindi dare l’ok all’exit troppo presto).
  
- Al contrario, in un assetto cabrato, l’aereo tende a mantenere una visione più chiara e ampia del terreno sottostante, ma la velocità orizzontale può aumentare, portando a un errore di valutazione nella scelta del momento di lancio. In tal caso il rischio è quello di oltrepassare il punto di lancio corretto (e quindi dare l’ok all’exit in ritardo).

## Quota di apertura

La quota di apertura del paracadute è un elemento cruciale per la sicurezza e il successo di un salto; questa quota varia significativamente in base all'esperienza del paracadutista. Durante il corso AFF, l’allievo deve generalmente aprire il paracadute a una quota più alta, di solito intorno ai 1700 metri, per garantire un margine di sicurezza adeguato. Con l’aumentare dell’esperienza e della competenza, i paracadutisti più esperti possono ridurre progressivamente la quota di apertura, fino ad una quota consigliata di 1200 metri, fino ad un minimo di 1000 metri. È fondamentale che la quota di apertura permetta un margine di quota per la gestione di eventuali emergenze ad alta o bassa velocità.

## Controllo della Vela

### Apertura

Nel momento dell’apertura è importante mantenere una buona posizione, per garantire una migliore apertura della vela. 

Va fermato l’avanzamento e qualunque rotazione, bisogna quindi aprire “fermi” e in box position, guardando un punto all’orizzonte (quindi testa alta) e facendo arco. Dopo aver estratto il pilotino, è importante tornare con le braccia davanti a sé, orientate verso l’orizzonte in modo da avere indicazione chiara dell’orientamento del proprio corpo rispetto ad un asse immutabile e di conseguenza apportare la stessa pressione su entrambe le bretelle nel momento in cui esce la vela dal contenitore. Anche perché ogni correzione da fare sulla vela va fatta con una vela già aperta, prima è più importante avere una buona posizione piuttosto che “correre a modificare l’assetto della vela”.

Una volta che la vela aperta, è importante spostarsi subito dall’asse di lancio, ovvero posizionarsi a circa 90 gradi a destra o sinistra rispetto all’asse di lancio. È importante la distinzione tra pista e asse di lancio: nella maggior parte dei casi il pilota lancerà sempre in asse pista, ma può succedere che invece l’asse di lancio non sia perfettamente allineato alla pista. Informati sull’asse di lancio / guarda fuori dall’aereo prima di saltare, in questo modo conoscendo l’asse di lancio potrai sapere come comportarti a vela aperta. 

È infatti obbligo non navigare in asse di lancio con la vela aperta mentre ci sono ancora paracadutisti in caduta libera, altrimenti il rischio è di andare a invadere la loro verticale e trovarsi troppo vicini o addirittura scontrarsi.

### Sequenza di Apertura

La sequenza di apertura del paracadute è un momento cruciale che permette il passaggio dalla caduta libera al volo controllato sotto vela. Questa fase avviene in più passaggi:

- Trazione della maniglia di apertura: Il paracadutista tira la maniglia di apertura, estraendo il pilotino dalla sua tasca chiamata BOC, ovvero Bottom of Container.

- Gonfiaggio del pilotino: Lanciato nel flusso d’aria, il pilotino si gonfia e funziona come un’ancora, generando resistenza.
Una piccolezza ma importante: non è il pilotino che va SU, ma il pilotino si ancora nell’aria in quanto fa resistenza ed è il nostro corpo che invece è in caduta libera che è la “causa” degli step successivi di apertura del paracadute.

- Estrazione della pod: Il pilotino tira la pod fuori dal contenitore, permettendo la distensione progressiva delle funi.

- Dispiegamento della vela: Una volta che le funi sono completamente distese, il tessuto della vela viene estratto dalla pod e inizia a gonfiarsi.

- Fase di gonfiaggio: Lo slider scende lungo le funi, regolando il flusso d’aria e riducendo lo shock dell’apertura. Questo assicura una transizione morbida.

- Passaggio alla posizione verticale: Con la vela aperta, il paracadutista passa da una posizione del corpo orizzontale (caduta libera) a una verticale (volo sotto vela).

- Controllo della vela: Il paracadutista localizza i comandi, li sblocca trazionandoli verso il basso e inizia a dirigere la vela.

### Controllo della Vela

Dopo l’apertura del paracadute, la prima sensazione è quella di un rallentamento improvviso: il "mondo si ferma". La velocità diminuisce drasticamente rispetto alla caduta libera, il rumore del vento si attenua, e tutto sembra più calmo e sotto controllo. In realtà, anche se la discesa è più lenta, è cruciale mantenere la massima attenzione e iniziare immediatamente a verificare che tutto funzioni correttamente.

La prima operazione da eseguire è un’ispezione visiva della vela per accertarsi che sia in condizioni ottimali. È importante:

- Controllare che la vela appaia completamente aperta e rigonfia, senza celle strozzate o sgonfie.

- Verificare che le funi siano dritte e correttamente collegate all’imbragatura.

- Assicurarsi che lo slider sia sceso e che non ci siano torsioni o irregolarità sulle bretelle / funi.

**Nota Bene**: Durante questa ispezione, è fondamentale non perdere consapevolezza dell’ambiente circostante. In aria potrebbero esserci altre vele vicine, quindi è essenziale mantenere una distanza di sicurezza e monitorare costantemente il traffico per evitare situazioni di rischio.

Dopo aver completato l’ispezione visiva, è necessario localizzare la zona di atterraggio. Questo include:

- Identificare il punto previsto per l’atterraggio e valutare la fattibilità di raggiungerlo

- Controllare le condizioni del vento, osservando le maniche a vento o i segnali visivi disponibili.

- Pianificare la rotta da seguire per raggiungere la zona in modo sicuro.



### Prove di Manovrabilità

Dopo aver completato l’ispezione visiva della vela e verificato che sia in condizioni ottimali, il passo successivo è accertarsi che la vela sia pienamente manovrabile. Questo avviene attraverso una serie di prove di manovrabilità, fondamentali per garantire un volo sicuro e controllato.

Le prove consistono in semplici manovre che permettono di verificare il corretto funzionamento della vela:

- **Volo dritto**: Lasciando i comandi e le bretelle posteriori liberi, la vela deve mantenere una traiettoria rettilinea senza deviazioni.

- **Virata a destra**: Trazionando il comando o la bretella posteriore destra, la vela deve rispondere ruotando verso destra in modo fluido.

- **Virata a sinistra**: Trazionando il comando o la bretella posteriore sinistra, la vela deve girare verso sinistra in maniera altrettanto fluida e controllata.

- **Prova di frenata**: Abbassando entrambi i comandi in modo simmetrico, la velocità della vela deve ridursi gradualmente, senza instabilità. Questa manovra consente di verificare che il sistema dei comandi sia pienamente operativo e pronto per la fase di atterraggio.

Queste manovre sono essenziali per accertarsi che la vela risponda correttamente agli input del paracadutista. Effettuare queste prove appena dopo l’apertura consente di individuare eventuali problemi di manovrabilità e di prendere decisioni tempestive per gestire la situazione in sicurezza.

Con una vela pienamente operativa e manovrabile, il paracadutista può procedere con la navigazione verso la zona di atterraggio, avendo la sicurezza di poter controllare efficacemente il volo.

## Tecniche di base per il pilotaggio della vela


### Setup della vela

Dopo aver fatto le prove di manovrabilità della vela e dopo quindi che siamo sicuri che la vela è “buona” per portarci indenni fino all’atterraggio, possiamo effettuare il cosiddetto “setup sotto la vela”. 

L’obiettivo di un buon setup sotto la vela aperta è di essere poi più confortevoli nel pilotaggio della stessa oltre che farla volare al meglio delle sue potenzialità. Il setup da caduta libera è infatti completamente diverso da quello a vela aperta: in caduta libera l’imbrago deve essere ben aderente al nostro corpo in tutte le sue parti, mentre a vela aperta deve essere parzialmente allentato l’imbrago in modo da «liberare» la vela. 

- **Allargare il pettorale**: in primis, dopo che la vela si è ben aperte, procediamo ad allargare il pettorale. Il pettorale rimane comunque allacciato, semplicemente andiamo ad allargarlo fino alla sua massima estensione. Allargando il pettorale, diminuiamo il rollio della vela, che avanza più stabile e meno “costretta”. 

- **Collassare lo slider**: dopo aver allargato il pettorale, possiamo procedere a collassare lo slider. Lo slider a tutti gli effetti è un freno aerodinamico. In fase di apertura è utilissimo e necessario per rallentare l’apertura della vela stessa, ma una volta che la vela si è aperta correttamente lo slider diventa a tutti gli effetti un freno per la stessa vela. Per come è costruito un paracadute ad ala, possiamo dire che maggiore è la velocità maggiore è l’efficienza. Senza dare input alla vela, possiamo comunque aumentarne la velocità di avanzamento collassando appunto lo slider e cercando di diminuire la nostra figura, ad esempio raccogliendo le gambe invece che restare con le gambe tese, quindi cercando di assomigliare di più ad una “pallina.” 
Per collassare lo slider, è sufficiente tirare i due cordini dello stesso e se possibile farlo scendere lungo le bretelle, passando i grommet sotto all’attacco delle funi e ai comandi. 
**Nota Bene**: collassare lo slider è un’operazione che va fatta prima di sbloccare i comandi. È necessario fare poi attenzione nel momento in cui si fa scorrere l slider lungo le bretelle, in modo da evitare di sbloccare accidentalmente un comando. Se per caso abbiamo i comandi già sbloccati, evitiamo di pensare ancora di collassare lo slider. Si può sempre atterrare anche senza aver collassato lo slider!

- **Sistemare i cosciali**: per ultimare il setup sotto la vela, possiamo poi accomodarci meglio nei cosciali. A differenza del pettorale, i cosciali non vanno mai allentati, ma manteniamo la medesima misura che abbiamo impostato per la caduta libera. Senza allentare i cosciali, per migliorare il setup sotto la vela possiamo però spostarli fino a metà coscia. Spostando i cosciali fino a metà coscia diventa poi più comodo pilotare la vela tramite la spinta sugli stessi cosciali. 
**Nota bene**: se è presente il laccetto da freefly che unisce i cosciali, è davvero difficile sistemarli per bene. Quindi è normale che con un materiale che presenta il laccetto da freefly che unisce i cosciali, non si riesca a farli arrivare fino a metà coscia ma che lo spostamento degli stesso sia più ridotto. 

- **Sbloccare i comandi**: dopo aver completato i punti superiori, si può procedere a sbloccare i comandi. Ora siamo pronti per eventuali esercizi a vela aperta e in generale alla gestione del nostro volo a vela aperta e alla fase di atterraggio!

**Nota Bene**: ricordati che mentre ti concentri sul setup della vela non devi comunque dimenticarti che stai navigando in uno spazio aereo dove ci sono altre vele. Quindi tieni sempre sotto controllo lo spazio circostante, in modo da non incorrere in incroci con altri paracadutisti. È più prioritario navigare in sicurezza piuttosto che fare un buon setup della vela!

### Uso dei Comandi

I comandi della vela permettono di regolarne la velocità, la direzione e l’assetto. L’utilizzo dei comandi si divide in tre configurazioni principali:

- **Senza trazione**: La vela vola libera, senza essere frenata, è la condizione di massima velocità

- **Freni parziali (30-50%)**: Il bordo d’uscita si deforma leggermente, aumentando la portanza e riducendo la velocità. Il profilo è più efficiente, ha minor velocità in virtù di più portanza. 
È possibile compiere distanze maggiori perdendo minor quota

- **Freni massimi (100%)**: La frenata massima avviene portando le braccia tese all’altezza del bacino. In questo caso la velocità si riduce al minimo e questa configurazione viene usata soprattutto per l’atterraggio, a circa due metri dal terreno



### Virate

Le virate sono manovre fondamentali per cambiare direzione durante il volo sotto vela. È importante eseguire queste manovre con attenzione, considerando la sicurezza del traffico aereo circostante e la quota a cui ci si trova. 

Esistono tre tipi principali di virate, ciascuna con caratteristiche specifiche:

- **Virata alla massima velocità**: Questa manovra si esegue trazionando un solo comando e lasciando completamente alzato l’altro. La vela reagisce velocemente, compiendo una rotazione rapida e aumentando la velocità. Questa virata è utile per cambiamenti rapidi di direzione ma deve essere eseguita con prudenza e solo a quote sufficientemente alte.

- **Virata a spirale (chiamata anche Spiralata)**: Consiste in una rotazione continua della vela, mantenendo un comando completamente abbassato per più di 360°. Questa manovra aumenta drasticamente la velocità di discesa ed è quindi particolarmente indicata per smaltire rapidamente quota. 
Nota Bene: Le spiralate non devono mai essere eseguite sotto i 600 metri, poiché potrebbero compromettere la sicurezza e non lasciare margine sufficiente per eventuali correzioni. Inoltre le spiralate vanno a modificare drasticamente le separazioni verticali tra le vele, quindi vanno effettuate solo in caso di necessità.

- **Virata piatta**: Si esegue abbassando leggermente un solo comando, dopo aver portato la vela al 50% della sua velocità e mantenendo il mezzo freno. Questo tipo di virata è più morbido rispetto alle altre e consente di mantenere maggiore controllo e stabilità, rendendola adatta a quote più basse e a situazioni in cui è richiesta maggiore precisione.
Nota Bene: un altro modo per effettuare una virata piatta è, dopo aver comunque portato la vela al 50% di freno, rilasciare leggermente uno dei due comandi. In questo caso la vela girerà dalla parte opposta del comando rilasciato. Rispetto alla versione dove si abbassa ulteriormente uno dei due comandi, questa virata piatta che rilascia parzialmente uno dei due comandi comporta una perdita di quota maggiore, anche se pur sempre limitata. 

**Nota Bene**: Prima di eseguire qualsiasi virata, è fondamentale assicurarsi di essere lontani da altre vele e di avere una visuale chiara dell’ambiente circostante. Una gestione imprudente delle virate, specialmente a bassa quota, può comportare rischi significativi.





### Zona di smaltimento quota

Per comprendere meglio dove smaltire la quota, è importante aver compreso i concetti di sopravento e sottovento. Il concetto di sopravento o sottovento è un concetto profondamente aleatorio senza prendere in considerazione il punto desiderato di atterraggio. Tenendo quindi presente il punto di atterraggio desiderato, possiamo quindi definire sopravento la parte di cielo che rimane sopra al punto di atterraggio stesso partendo dalla direzione in cui viene il vento. Al contrario, il sottovento è la parte di cielo dopo il punto di atterraggio, sempre considerando la direzione del vento. 

Per fare un esempio, se il vento viene da est e va verso ovest e considerando un punto di atterraggio X, il sopravento sarà a est del punto X mentre il sottovento sarà a ovest. 

Rimanendo sopravento nello smaltimento quota, saremo sempre “in vantaggio” rispetto al nostro punto di atterraggio. 

### Separazione tra le vele

Se saltiamo da un Pilatus avremo al massimo altre 9 vele da tenere sotto controllo, da un caravan ne avremo un po’ di più a seconda di che tipo di caravan si tratta, ma in generale la normalità è di non avere più di altre 15 vele da controllare. Quando siamo ad una quota elevata lo spazio è effettivamente tanto da condividere con altri 15 paracadutisti. Più ci avviciniamo a terra, più la zona diventa ad alto traffico, perché tutti vogliamo atterrare negli stessi posti, quindi lo spazio diventa decisamente più ridotto. 

Per mantenere ordine e di conseguenza sicurezza negli atterraggi, diventa quindi importante mantenere una separazione tra le vele, sia una separazione orizzontale sia verticale: 

- **la separazione orizzontale tra le vele**, ovvero la distanza tra le vele sul piano orizzontale, è in primis una diretta conseguenza delle separazioni tra le uscite e la separazione a fine salto in caso di salto con più persone. Dopo l’apertura è importante però poi non andare mai a invadere lo spazio di altre vele, ma restare sempre coscienti di quello che abbiamo intorno e prendere delle traiettorie che non vadano a incrociare in modo pericoloso altri paracadutisti. 

- **la separazione verticale**, ovvero la distanza tra le vele in altezza, è inizialmente delineata dall’ordine di uscita (chi ha saltato per primo, sarà più basso di chi ha saltato per ultimo nell’istante in cui quest’ultimo apre il paracadute). Dopo l’apertura, bisogna poi considerare che una vela piccola scenderà comunque più velocemente, anche se ha aperto più alto. Quindi è importante tenere sott’occhio le vele che sappiamo essere più piccole della nostra. In generale in molte scuole è anche vietato spiralare, ovvero perdere quota molto velocemente; questo perché appunto una perdita di quota molto veloce può scombinare le separazioni verticali già presenti. 
La separazione verticale tra le vele aperte è importante per impostare tutti il medesimo circuito senza darsi fastidio sui tempi, ovvero facciamo tutti la stessa cosa ma la facciamo in momenti diversi. Una buona gestione della separazione verticale tra le vele aperte ci permette di mantenere la sicurezza in una zona di atterraggio ad alto traffico. 



### Circuito di atterraggio

Nella parte a vela aperta, dove siamo lontani dagli altri paracadutisti per poter avere una comunicazione efficace, è ancora più importante essere prevedibili. Per poter essere maggiormente prevedibili nella parte finale della navigazione a vela aperta, ovvero negli ultimi 300 metri per arrivare all’atterraggio, viene adottata la convenzione aeronautica del circuito di traffico aeroportuale, che noi chiamiamo direttamente circuito di atterraggio: si tratta di un tragitto standard che l’aeromobile, o in questo caso il paracadutista sotto la vela, percorre seguendo le regole del volo a vista per effettuare l’avvicinamento e poi l’atterraggio. 

Il circuito di atterraggio è caratterizzato da una quota specifica, detta quota di circuito, e da un senso di percorrenza standard antiorario, con virate di 90 gradi verso sinistra (circuito sinistro) ma che, ove indicato diversamente, può essere orario con virate verso destra (circuito destro).

Nel dettaglio, Il circuito di atterraggio si compone di 3 segmenti fondamentali: 

- **il sottovento** (in inglese downwind)

- **la base** (in inglese base leg o base)

- **il finale** (in inglese final)

In ogni fase del circuito di atterraggio è importante tenere in vista il punto dove vogliamo atterrare. Nel caso di circuito di mano sinistra: 





### Valutare il punto di atterraggio

In aeronautica chiamato DIP (direct impact poing), si tratta del punto effettivo dove andremo ad appoggiare i piedi alla fine del nostro circuito. Dobbiamo imparare come valutare se raggiungeremo il punto desiderato di atterraggio o se siamo lunghi (quindi arriveremo più lontano) o se siamo corti (quindi ci fermeremo prima). 

Come possiamo valutare se raggiungeremo il punto di atterraggio che abbiamo scelto? Guardando il nostro punto di atterraggio desiderato, dobbiamo fare le seguenti considerazioni: 

- il punto rimane fisso nella medesima angolazione da cui abbiamo iniziato a guardarlo? È probabile che atterreremo proprio lì o comunque in prossimità

- il punto si “alza” rispetto a quando abbiamo iniziato a guardarlo? Siamo corti e atterreremo prima del punto

- il punto si “abbassa” rispetto a quando abbiamo iniziato a guardarlo? Siamo lunghi e atterreremo dopo il punto

È davvero importante imparare a valutare il DIP, ovvero il punto effettivo di atterraggio, in quanto questa conoscenza ci può garantire un atterraggio in sicurezza anche laddove la zona di atterraggio sia piccola e corta o comunque in caso di atterraggi fuori zona dove non abbiamo a disposizione una dropzone ma dove è possibile ci possano essere solo piccole zone senza ostacoli.  

### Correzioni in circuito

Il circuito di atterraggio è un percorso standardizzato che permette al paracadutista di avvicinarsi al punto di atterraggio in modo prevedibile per tutti gli altri paracadutisti che si trovano a vela aperta nello stesso momento. La prevedibilità è fondamentale per garantire la sicurezza e facilitare la gestione del traffico aereo in quota e vicino al terreno. Tuttavia, l’esecuzione del circuito non preclude la possibilità di effettuare piccole correzioni qualora ci si accorga di essere lunghi o corti rispetto al punto di atterraggio desiderato.

- Se si è lunghi: è possibile effettuare leggere virate a "S" per smaltire maggiore quota rispetto a quella che la vela perderebbe naturalmente. Queste manovre devono essere morbide e progressive per evitare di compromettere la stabilità della vela o interferire con il traffico circostante.

- Se si è corti: si può accorciare una delle fasi del circuito, ad esempio riducendo la lunghezza del tratto sottovento o della base. Questo consente di raggiungere il punto di atterraggio con maggiore precisione.

Negli ultimi 100 metri di quota, la regola generale è di non effettuare più alcuna manovra significativa e di lasciare correre la vela, mantenendo una traiettoria dritta fino al momento dell’atterraggio. Tuttavia, è comunque possibile eseguire piccole correzioni, come leggere virate a destra o a sinistra, per agevolare l’atterraggio controvento o per evitare un ostacolo.

**Nota Bene**: In fase finale, è essenziale mantenere la vela livellata e non appoggiarsi ai comandi in modo asimmetrico, poiché ciò potrebbe destabilizzare il volo e compromettere la sicurezza. Inoltre, è vietato effettuare virate basse o manovre brusche, in quanto estremamente pericolose.



### Frenata in Atterraggio

La frenata è una fase cruciale per garantire un atterraggio sicuro e controllato. Seguire la corretta tecnica di frenata permette di ridurre la velocità e di toccare terra dolcemente, minimizzando il rischio di sbilanciamenti o impatti bruschi.

Prima di eseguire la frenata, è essenziale tenere a mente le priorità fondamentali per l’atterraggio:

- **Vela livellata**: La vela deve essere parallela al terreno durante l’avvicinamento finale.

- **Zona libera da ostacoli**: Assicurarsi che l’area di atterraggio sia priva di alberi, edifici o altre persone.

- **Possibilmente controvento**: Atterrare con il vento contrario aiuta a ridurre la velocità di avanzamento della vela, rendendo l’atterraggio più gestibile.

La frenata deve essere eseguita in due step per garantire un atterraggio controllato e graduale:

- Massima velocità fino a 3/4 metri dal terreno: Durante l’avvicinamento finale, la vela deve mantenere la massima velocità. Questo garantisce stabilità e consente di attraversare eventuali turbolenze senza perdere il controllo.

- Primo step della frenata: A circa 3/4 metri da terra, arrivare a circa mezzo freno (abbassare i comandi a metà corsa). In questa fase, l’angolo della vela cambia, riducendo la velocità di discesa e iniziando a rallentare.

- Secondo step della frenata: A circa 2 metri dal terreno, applicare la frenata completa (abbassare i comandi fino in fondo). Questo rallenta ulteriormente la discesa e consente di toccare il terreno in modo dolce e controllato.

Si parla di frenata in due step per ricordare i due passaggi, ma data la tempistica molto ravvicinata può essere considerato quasi un passaggio graduale. 

**Nota Bene**: in caso si effettui lo step 1 di frenata più in alto del dovuto, se siamo comunque già vicini al terreno (sotto i 20 metri), è importante non rilasciare nuovamente i comandi ma mantenere ormai il mezzo freno fino al momento della frenata finale. 

### Atterrare in piedi

Per atterrare in piedi e mantenere l’equilibrio durante il contatto con il terreno, è importante seguire alcune accortezze:

- Guardare avanti: Tenere lo sguardo rivolto verso l’orizzonte, non verso il basso. Questo aiuta a mantenere una posizione stabile e ad avere una prospettiva più corretta della distanza tra noi e il terreno.

- Portare il peso in avanti: Evitare di arretrare con il corpo. Con il peso indietro è impossibile correre o assorbire l’impatto in modo naturale. Portando il peso leggermente in avanti, sarà il corpo stesso a favorire un atterraggio più fluido e a permetterci di correre agevolmente. 

- Prepararsi a correre: Anche con una tecnica perfetta, può essere necessario fare almeno un paio di passi di corsa per assorbire l’eventuale velocità in eccesso e fermarsi completamente.

Seguire queste indicazioni permette di eseguire un atterraggio sicuro, controllato e confortevole, riducendo al minimo il rischio di infortuni o di destabilizzazioni.

## Tipi di vele da paracadutismo

Scegliere la vela giusta è una delle decisioni più importanti per un paracadutista, specialmente per chi è agli inizi. Ogni tipo di vela ha caratteristiche specifiche che influenzano il modo in cui vola, si apre e atterra. Di seguito sono elencati i principali tipi di vele da paracadutismo, le loro caratteristiche e il livello di esperienza necessario per utilizzarle in sicurezza. Ricorda sempre che il tipo di vela, assieme alla dimensione, sono fattori determinanti per il comportamento della vela e le sue performance. Dovresti sempre consultarti con un istruttore per determinare il tipo di vela adatto alla tua esperienza

----------

**Vele a 7 celle**

Le vele a 7 celle sono note per la stabilità delle loro aperture e per essere più precise quando molto frenate, sono infatti ideali per approcci di precisione. Grazie al minor numero di funi e centine interne, queste vele tendono a occupare meno volume quando vengono piegate, rendendole tipicamente più compatte rispetto ad una vela a 9 celle a parità di dimensione

**Caratteristiche principali:**

-   **Precisione:** Ottime per manovre di precisione e atterraggi accurati.
-   **Dimensioni compatte:** Occupano meno spazio nella sacca.
-   **Utilizzo comune:** Spesso preferite per Tute alari, CRW (formazioni in volo), precisione e come vele di riserva.

**Esperienza necessaria:**

Le vele a 7 celle sono adatte sia ai principianti che ai paracadutisti più esperti, a seconda delle dimensioni e del carico alare.

**Vele a 9 celle**

Le vele a 9 celle sono le più popolari tra i paracadutisti. Offrono una planata più lunga e un flare (fase finale dell'atterraggio) più efficace rispetto alle vele a 7 celle. Tuttavia, tendono a occupare più spazio quando vengono piegate.

**Caratteristiche principali:**

-   **Planata più lunga:** Ideale per atterraggi morbidi e volati, grazie alle planate lunghe e controllate.
-   **Versatilità:** Adatte a una vasta gamma di paracadutisti.
-   **Dimensioni maggiori:** Tendono a occupare più spazio rispetto alle vele a 7 celle.

**Esperienza necessaria:**

Le vele a 9 celle sono adatte ai principianti e ai paracadutisti intermedi, ma la scelta della dimensione e del carico alare deve essere fatta con attenzione.

----------

**Materiali delle vele**

Le vele moderne sono realizzate con due tipi principali di materiali: nylon a bassa porosità e nylon a porosità zero.

**Nylon a bassa porosità:**

-   **Pro:** Più facile da piegare.
-   **Contro:** Diventa più poroso nel tempo, riducendo le prestazioni dopo 300-500 salti.
-   **Adatto a:** Paracadutisti principianti, allievi o chi cerca una vela facile da gestire.

**Nylon a porosità zero:**

-   **Pro:** Mantiene le prestazioni per oltre 2.000 salti grazie a un rivestimento protettivo (spesso a base di silicone).
-   **Contro:** Più difficile da piegare e occupa più spazio.
-   **Adatto a:** Paracadutisti con un minimo di salti di esperienza, che cercano una vela più duratura e performante.

----------

**Forme delle vele**

La forma della vela, vista dall'alto, influisce notevolmente sul modo in cui vola. Esistono tre principali tipi di forme:

**1. Vele rettangolari**

-   **Caratteristiche:** Stabili con aperture prevedibili. Possono risultare lente e poco reattive.
-   **Adatte a:** Principianti e allievi, grazie alla loro stabilità e facilità d'uso.

**2. Vele semi-ellittiche**

-   **Caratteristiche:** Più reattive rispetto alle vele rettangolari, richiedono minore pressione sui comandi e permettono una maggiore manovrabilità.
-   **Vantaggi:** Anche se caricate leggermente, offrono un volo più divertente e dinamico.
-   **Adatte a:** Paracadutisti intermedi che vogliono una vela più reattiva e divertente senza sacrificare la stabilità.

**3. Vele ellittiche**

-   **Caratteristiche:** Estremamente reattive rispetto alle vele semiellittiche o rettangolari, con virate rapide e sensibilità decisamente maggiore a tutti i tipi di input (dai comandi all'imbracatura). Aperture meno prevedibili.
-   **Svantaggi:** Possono essere poco indulgenti, specialmente durante l'apertura, e richiedono molta attenzione nel ripiegamento e alla posizione del corpo durante la fase di apertura. Possono perdere quota più velocemente delle altre tipologie.
-   **Adatte a:** Paracadutisti esperti, con esperienza su vele semi-ellittiche o rettangolari più piccole.

----------

**Caratteristiche speciali**

Alcune vele ad alte prestazioni per paracadutismi molto esperti includono caratteristiche avanzate:

**Cross-braces**

-   **Funzione:** Aggiungono rigidità alla vela, aumentando le prestazioni e richiedendo un numero minore di celle.
-   **Prestazioni:** Offrono prestazioni molto elevate, perdono quota molto rapidamente. Richiedono tanta esperienza e continuità nei salti per essere utilizzate in sicurezza.
-   **Adatte a:** Per via delle alte prestazioni, sono adatte ad essere utilizzate solamente da paracadutisti molto esperti che hanno già esperienza con vele ellittiche di piccole dimensioni. Assolutamente non possono essere utilizzate da paracadutisti meno esperti o da allievi.


----------

**Consigli finali**

La scelta della vela giusta dipende da molti fattori, tra cui il livello di esperienza, il tipo di volo desiderato e le preferenze personali. È sempre importante:

-   Consultare istruttori o paracadutisti esperti per ricevere consigli prima di prendere decisioni circa il tipo di vela da utilizzare.
-   Procedere con cautela, evitando cambiamenti drastici come downsizing (riduzione della dimensione della vela) senza un'adeguata esperienza.
-   Ascoltare le proprie sensazioni durante il volo con la vela

Ricorda che la sicurezza viene prima di tutto. Scegli una vela che ti permetta di progredire gradualmente e di divertirti in sicurezza.

## Tipi di vele da paracadutismo - vele per paracadutisti esperti

è fondamentale utilizzare una vela di tipologia e dimensioni adatte alla tua esperienza e capacità.

Le seguenti vele sono solo per paracadutisti esperti e sono assolutamente da evitare per allievi o paracadutisti meno esperti! il loro uso da parte di paracadutisti senza la dovuta esperienza e capacità potrebbe causare incidenti e lesioni anche gravi!  

- Stiletto
- Crossfire
- Velocity
- Valkyrie
- Leia
- JFX
- JVX
- Petra
- Peregrine
- Neos
- Katana
- Gangster
- Airwolf
- HK

In ogni caso è sempre utile parlare con un istruttore prima di cambiare tipologia e dimensioni di vela, per assicurarsi di avere l'esperienza e le capacità adeguate a pilotarla in sicurezza.

## Come è fatto un paracadute principale

Il paracadute principale è costituito da diversi componenti progettati per garantire sicurezza, stabilità e prestazioni aerodinamiche. Ecco una sintesi delle sue caratteristiche principali:

1. **Struttura del paracadute**

- **Centine (Ribs)**: Collegano il lato superiore e inferiore della vela, conferendo una forma aerodinamica. Possono essere caricate ("loaded ribs") o non caricate ("unloaded ribs"). Nei paracadute ad alte prestazioni, si utilizzano centine intermedie rinforzate diagonalmente ("cross braced canopy") per migliorare la portanza.
- **Celle**: Il paracadute è suddiviso in celle, che si trovano tra due centine caricate. Un numero maggiore di celle migliora la qualità della superficie e la portanza, ma aumenta peso e volume d'impacco.
- **Crossports**: Fori nelle centine che permettono la compensazione della pressione tra le celle, essenziali per stabilità e apertura sicura.

2. **Forma e caratteristiche aerodinamiche**

- **Profilo alare**: Determina resistenza e portanza. Paracadute lenti hanno profili più spessi e convessi, mentre quelli veloci hanno profili sottili e meno convessi.
- **Apertura alare e corda**: Il rapporto tra apertura alare (la distanza tra le estremità laterali dell'ala) e la corda (distanza tra estradosso e intradosso) può variare di molto e impattare le performance del paracadute. Un maggiore allungamento migliora l'angolo di planata e l'efficienza.
- **Forma alare**: Originariamente rettangolare, oggi paracadute più avanzati presentano forme ellittiche per maggiore efficienza aerodinamica. Le vele ellittiche reagiscono più rapidamente agli input e possono essere più brusche e pericolose.

3. **Materiali**

- **Tessuto della vela**: Realizzato in nylon "ripstop", con vari gradi di permeabilità all'aria. I materiali a porosità zero (rivestiti in silicone) garantiscono prestazioni elevate e lunga durata, ma sono più difficili da ripiegare.
- **Funi di sospensione (fascio)**: Prodotte in materiali sintetici come Spectra, Vectran o HMA, che offrono resistenza, leggerezza e basso allungamento. Le funi possono essere dirette o in cascata per ridurre il volume d'impacco. Il numero di funi è variabile in funzione della struttura del paracadute.

4. **Sistema di apertura**
- **Slider**: Utilizzato per ritardare l'apertura della vela, controllando la velocità di dispiegamento e riducendo la resistenza aerodinamica durante il volo.

5. **Stabilizzatori**
Riducono la resistenza indotta e aumentano la stabilità del paracadute.

6. **Carico alare**
Il carico alare (peso del paracadutista e attrezzatura per unità di superficie alare) influisce su velocità, stabilità e manovrabilità. Paracadute con carico alare basso sono più lenti e stabili, mentre quelli con carico alare alto sono più veloci e reattivi.

In sintesi, il paracadute principale è un sistema complesso, progettato per bilanciare sicurezza, prestazioni e manovrabilità, con materiali e tecniche costruttive avanzate per soddisfare le esigenze di diversi tipi di paracadutisti.
E' molto importante utilizzare un paracadute principale adeguato al proprio livello di abilità per saltare in sicurezza. Assicurati quindi di saltare sempre con un paracadute di tipologia e dimensioni adeguate alla tua esperienza.

## Come è fatto un paracadute di emergenza (o di riserva)

Il paracadute d'emergenza è progettato per garantire un'apertura rapida, un volo stabile e un atterraggio sicuro, anche in situazioni critiche. La vela è generalmente composta da 7 celle, con un allungamento moderato di circa 2,1:1, per offrire un equilibrio tra stabilità e manovrabilità. È realizzata in nylon ripstop, spesso del tipo F-111 a bassa porosità, che garantisce una permeabilità all'aria molto ridotta, essenziale per un'apertura rapida e sicura. Negli ultimi anni, alcuni modelli utilizzano materiali innovativi, come quelli sviluppati da Performance Designs (PD), che permettono di ridurre il volume d'impacco senza compromettere le dimensioni della vela.

Le funi di sospensione sono progettate per essere leggere e resistenti, spesso realizzate in materiali come Dacron, che offre una maggiore elasticità per ridurre le sollecitazioni durante l'apertura. Le funi sono fissate direttamente alle centine, senza l'uso di nastri o flares, per ridurre ulteriormente il volume d'impacco e garantire una distribuzione uniforme delle forze.

Il paracadute d'emergenza è progettato per aprirsi in modo sicuro anche a velocità elevate, con un tempo massimo di apertura di 3 secondi per un peso massimo di 113,4 kg a una velocità di 150 KTAS (227,8 km/h). La velocità di discesa con il paracadute aperto non deve superare i 7,3 m/s, garantendo un atterraggio controllato e sicuro. Per soddisfare le esigenze di compattezza, le dimensioni della vela d'emergenza sono spesso più piccole rispetto al paracadute principale, ma devono comunque rispettare i limiti di peso e carico alare specificati dal produttore.

In generale, il paracadute d'emergenza è progettato per essere facile da manovrare, stabile in volo e affidabile in ogni situazione. Tuttavia, è fondamentale che il paracadutista scelga un modello adeguato al proprio peso, alla propria esperienza e alle condizioni di utilizzo, rispettando sempre i limiti di certificazione stabiliti dal produttore.
