# Cosa fare una volta terminato il corso AFF

Bravo! Hai fatto il tuo primo passo nel paracadutismo, ora inizia un bellissimo percorso. Ci sono tante discipline nel paracadutismo tra cui ad un certo punto sceglierai quale intraprendere, ma come prima cosa ti devi dedicare ai passi che servono per ottenere la licenza.
/n/n
**Cosa può fare un allievo che ha terminato il corso AFF prima di prendere la licenza**

In primis, finché non hai la licenza ricordiamo insieme le regole:

- puoi saltare da solo, ma sempre con una tuta intera (e lunga, quindi con braccia e gambe coperte) e non puoi usare la telecamera

- se vuoi saltare insieme a qualcuno che ti faccia un video, puoi saltare con un istruttore o con una persona preposta dall'istruttore stesso. Quindi cerca un istruttore e chiedi consiglio!

- in generale, sei sotto la responsabilità degli istruttori. Quindi qualunque dubbio tu abbia, rivolgiti a loro

Quanto sopra vale finché non avrai in mano la licenza, ovvero la prima qualifica che dichiara che sei un paracadutista autonomo.
/n/n
## Cosa fare per per ottenere la licenza di paracadutismo

- Arrivare a 50 salti

- Allenarti per i test pratici di addestramento e saltare con un istruttore per convalidare le tue capacità

- Effettuare un corso vela basico

- Studiare la teoria, per prepararti all’esame di Licenza

- Iscriverti per l’esame di teoria e… superarlo!

Se hai dei dubbi, parla con i tuoi istruttori o con il direttore della Scuola

**Come partecipare all'esame di licenza**

Per essere ammessi agli accertamenti di idoneità per il conseguimento della licenza occorre:

1. aver effettuato la prevista attività addestrativa teorica

2. aver superato uno specifico corso di addestramento pratico

3. aver completato con esito positivo il previsto accertamento teorico pratico

4. essere in possesso di certificato di idoneità psico-fisica, secondo la normativa specifica in vigore per i paracadutisti, prima dell’inizio dell’attività di lancio
/n/n
**Per poter conseguire la licenza, devi effettuare:**

1. attività addestrativa di 50 lanci con paracadute planante, di cui 15 negli ultimi 12 mesi ed 1 negli ultimi 3 mesi, comprendente i test previsti dalla formazione integrativa all’AFF

2. 20 minuti complessivi di caduta libera di cui 10 negli ultimi 12 mesi

3. simulazione di sgancio all’imbracatura sospesa effettuata ogni 6 mesi nel corso dell’addestramento, con esito favorevole annotato sul libretto dei lanci dall’Istruttore

4. addestramento integrativo sull’utilizzo in volo ed in atterraggio delle vele. Tale addestramento deve essere annotato sul libretto dei lanci

Il completamento della sequenza di addestramento deve essere annotato sul libretto di istruzione nella sezione dell’addestramento integrativo; l’annotazione è indispensabile per l’attestazione finale di addestramento e per l’idoneità a sostenere l’esame per il conseguimento della licenza.
/n/n
## In cosa consiste l’esame teorico per la licenza

L'accertamento per il conseguimento della licenza, da effettuarsi in presenza di un funzionario o di un delegato del Ministero dei Trasporti, consiste nel rispondere a 20 domande, per ognuna delle quali sono indicate 4 possibili risposte, contenute in una scheda estratta a sorte tra 10 schede preventivamente emanate dalla DGAC ed aggiornabili annualmente.

Risulterai idoneo se, nel tempo massimo di 30 minuti, indichi la risposta esatta ad almeno 15 domande senza consultare testi od altre documentazioni.

Le domande, 2 per ogni argomento, vertono su:

1. Meteorologia applicata al paracadutismo

2. Aerodinamica applicata al corpo in caduta libera

3. Tecnologia degli equipaggiamenti e strumenti in uso

4. Tecnica di direzione di lancio

5. Tecnica di utilizzo dei paracadute plananti

6. Elementi e procedure generali di sicurezza

7. Elementi e procedure di sicurezza nel lavoro relativo in caduta libera

8. Elementi e procedure di sicurezza nel volo in formazione con paracadute planante

9. Procedure in situazioni di emergenza

10. Normativa aeronautica attinente il paracadutismo
/n/n

## Test pratici da effettuare per la Licenza di paracadutismo

è utile informarsi su quali test pratici devi superare per ottenere la licenza. Dopo aver completato il corso AFF, puoi utilizzare i tuoi salti per fare pratica e prepararti al superamento dei test.
Se non li hai già superati quindi, valuta bene quello che serve fare e informati su come fare pratica durante un salto. Puoi fare dei salti per allenarti e prepararti al superamento dei test. I test pratici da superare per arrivare alla licenza di paracadutismo sono i seguenti:

**TEST 1: Stabilità ed Autocoscienza (completato con l'AFF)**

NB: se hai già completato il corso AFF, hai già superato questo test! non è quindi necessario lavorare per superarlo
Mantenimento autonomo delle condizioni di stabilità nella fase di caduta libera per non meno di 10 secondi consecutivi e nella fase di apertura del paracadute, ed azionamento del dispositivo di apertura alla quota prestabilita ( ± 100 metri).

**EST 2: Giri (completato con l'AFF)**

NB: se hai già completato il corso AFF, hai già superato questo test! non è quindi necessario lavorare per superarlo
Effettuazione nel tempo massimo di 8 secondi di 2 Giri in caduta libera (rotazioni volontarie di 360° sull'asse verticale alternate in sensi opposti) con stop intermedio e finale sull'asse di riferimento iniziale  

**TEST 3: Deriva**

Esecuzione di uno spostamento orizzantale in deriva stabile ed efficace per almeno 10 secondi consecutivi. Il salto deve prevedere l'esecuzione e il mantenimento di uno spostamento orizzontale in deriva verso una direzione definita. è importante che la direzione venga mantenuta stabile durante l'esecuzione, quindi prendi sempre un riferimento a terra prima di eseguire lo spostamento. Cerca di eseguire una **deriva piatta ed efficace** e rimani in controllo della direzione dello spostamento.
**Attenzione!** per motivi di sicurezza, la deriva non può essere eseguita verso una direzione a piacere, ma deve essere dichiarata prima di salire in decollo e condivisa con il direttore di lancio. Se salti da solo, chiedi al responsabile del decollo verso che direzione spostarti in deriva.

La definizione tecnica della deriva inserita in normativa la descrive come:
> Modifica in direzione imposta della traiettoria inerziale di caduta libera, efficace e stabile per non meno di 10 secondi consecutivi.

**TEST 4: Figure Associate**
Effettuazione nel tempo massimo di 16 secondi, di un esercizio in caduta libera composto da 2 Giri + 2 Loopings (rotazioni volontarie di 360° sull'asse di beccheggio alternate in sensi opposti) con stop intermedi e finale sull'asse di riferimento iniziale.

**TEST 5: Lavoro Relativo**

Lancio in coppia con un Istruttore di Paracadutismo (IP) o con un paracadutista con licenza in esercizio designato dall'IP, il quale si lancia per primo e nella fase di caduta libera rimane in assetto stabile mantenendo l'asse dell'aeromobile.

Il candidato si lancia separatamente dall'interno dell'aeromobile con distacco osservabile, lo raggiunge entro 30 secondi contati dalla propria uscita ed effettua presa efficace su suo fianco senza pregiudicare la stabilità di entrambi, poi si separa, si allontana con deriva efficace e segnala l'apertura con metodo convenzionale.

**TEST 6: Precisione d’Atterraggio**

Due atterraggi consecutivi entro 10 metri da un bersaglio prefissato con paracadute principale planante.  
NB: questo test solitamente viene smarcato durante il corso vela basico

**TEST 7: Auto-Lancio**

_Capacità di determinazione autonoma e corretta del punto di lancio ai fini dell'atterraggio in area prestabilita, ed azioni relative per il raggiungimento dello stesso, dimostrata in almeno 2 lanci_  
_NB: questo test solitamente viene smarcato durante il corso vela basico_

**Addestramento Integrativo: Corso Vela**

Addestramento integrativo sull’utilizzo in volo ed in atterraggio delle vele, che prevede un minimo di 5 salti _hop&pop,_ ovvero lanci effettuati a 5000 piedi (circa 1500 metri) con apertura del paracadute principale dopo qualche secondo
/n/n
## Ogni quanto devo saltare?

Il paracadutismo è uno sport che, se praticato con costanza (e testa), non risulta pericoloso. Il consiglio è di praticare almeno un centinaio di salti all'anno, anche se la normativa prevede delle numeriche inferiori, e soprattutto finchè hai poca esperienza sarebbe meglio se riuscissi a praticare tutti i weekend, per riuscire a sviluppare una memoria muscolare in caduta libera e prendere una maggiore confidenza con la vela.

Ad ogni modo, a livello di normativa sono previsti diversi requisiti per il mantenimento dell’attività a seconda delle abilitazioni di cui disponi:

## Paracadutista in possesso di Licenza

un paracadutista può esercitare le attività consentite dalla licenza qualora abbia svolto la seguente attività minima periodica:

- almeno 15 lanci con paracadute planante negli ultimi 12 mesi, di cui almeno 1 negli ultimi 3 mesi precedenti l’esercizio della attività

- almeno 10 minuti complessivi di caduta libera negli ultimi 12 mesi precedenti l’esercizio delle attività

Nel caso di un paracadutista munito di licenza che non abbia effettuato l’attività minima, è necessario che il paracadutista proceda ad effettuare la stessa presso una scuola di paracadutismo autorizzata.

Per la ripresa è necessario quanto segue:

- **Oltre 3 mesi**: un lancio individuale, quota e livello tecnico a discrezione del paracadutista

- **Oltre 6 mesi**: un lancio individuale con ripetizione dell'esercizio del Test 2, ed un lancio individuale con esercizio a discrezione del paracadutista; in alternativa un solo lancio con un titolare di «CS AFF»

NB: in caso l’attività minima periodica non sia effettuata da oltre 6 mesi ma entro i 5 anni, l’attività periodica può essere svolta presso la Scuola di Paracadutismo. Se invece sono passati più di 5 anni, la validità della licenza non può essere ripristinata. In questa casistica il paracadutista dovrà svolgere l’attività propedeutica per inoltrare una nuova domanda di rilascio.  
Per tutto il periodo di svolgimento poi dell’attività minima, il paracadutista viene considerato a tutti gli effetti _allievo,_ in quanto non in possesso di una licenza in corso di validità, e per questo motivo dovrà sottostare alle seguenti limitazioni:

- La partecipazione a lanci con esercizi di gruppo è subordinata al giudizio dell’IP

- È obbligatorio l’utilizzo di un materiale da lancio provvisto di RSL

- È obbligatorio l’utilizzo di un materiale da lancio provvisto di AAD

- È obbligatorio l’utilizzo di una tuta intera (pezzo unico e che copra completamente braccia e gambe)

- È vietato l’utilizzo di gopro o in generale di dispositivi di ripresa apposti sul casco o altre parti del corpo / attrezzatura

- È vietato l’utilizzo di vele di superficie inferiore a 170 piedi quadri

## Paracadutista non in possesso di Licenza

per un paracadutista allievo, il mantenimento dell’attività (e i requisiti per una eventuale ripresa da inattività) dipendono dai test di cui si è in possesso:

- Allievi con Test 1 non ancora convalidato: oltre 30 giorni, un lancio di conferma dell'ultimo esercizio effettuato (quindi una ripetizione di un salto AFF con 2 istruttori)

- Allievi con Test 1 convalidato, ma con Test 5 non ancora convalidato:

  - **oltre 60 giorni**, un lancio di conferma dell'ultimo Test convalidato

  - **oltre 3 mesi**, un lancio di conferma del Test 1 (quindi una ripetizione di un lancio AFF con 2 istruttori) e successivamente un lancio di conferma dell'ultimo Test convalidato; in alternativa un lancio con un titolare di "CS AFF" di conferma dell'ultimo esercizio effettuato (quindi una ripetizione di un lancio AFF con 1 istruttore)

- Allievi con Test 5 convalidato: oltre 3 mesi, un lancio individuale con esercizio a discrezione dell'IP

In generale ricordati che la certificazione dell’attività svolta deve essere timbrata sul tuo libretto lanci da un istruttore (IP) o dal direttore della scuola. Quindi ogni giorno, quando finisci l’attività, compila il tuo libretto con i lanci svolti e cerca un referente che possa inserire i timbri necessari.
/n/n
## Voglio prendere la Licenza, cosa devo fare?

Per prendere la Licenza è necessario effettuare degli step specifici, sia pratici sia teorici:

1. attività addestrativa di 50 lanci con paracadute planante, di cui 15 negli ultimi 12 mesi ed 1 negli ultimi 3 mesi, comprendente i test previsti dalla formazione integrativa all’AFF

2. 20 minuti complessivi di caduta libera di cui 10 negli ultimi 12 mesi

3. simulazione di sgancio all’imbracatura sospesa effettuata ogni 6 mesi nel corso dell’addestramento, con esito favorevole annotato sul libretto dei lanci dall’Istruttore

4. addestramento integrativo sull’utilizzo in volo ed in atterraggio delle vele. Tale addestramento deve essere annotato sul libretto dei lanci

Una volta effettuata (e certificata sul libretto) l’attività di addestramento necessaria, puoi procedere a iscriverti per l’esame di accertamento dell’idoneità alla licenza. Informati quini con la tua scuola per capire i documenti necessari da inviare e per sapere le date dell’esame e i termini di pagamento dello stesso.

E mi raccomando, studia per l’esame! Sono solo 20 domande, ce la puoi fare!
/n/n
## Gopro, telecamere e action cam, è possibile indossarle per saltare

L’abilitazione all’utilizzo della GoPro o in generale di qualunque marca di telecamera / fotocamera dipende dal possesso di una licenza in corso di validità. Quindi finchè non sei in possesso di licenza o se la tua licenza non è in corso di validità (ovvero non hai l’attività minima) a tutti gli effetti non puoi utilizzarla.

La motivazione di base dietro a questa scelta è che la telecamera è un elemento aggiuntivo che non ti serve per volare e che diventa a tutti gli effetti una distrazione rispetto alle priorità del lancio. Soprattutto nei primi lanci, è quindi importante evitare distrazioni non necessarie ed è per questo motivo che la normativa ne ha rimandato l’utilizzo una volta che il paracadutista ha ottenuto un determinato livello di esperienza.

Ad ogni modo, anche quando avrai la licenza, ricordati sempre che la telecamera è l’ultima delle tue priorità. Rimani concentrato su ciò che è importante.
/n/n
## tuta alare, quando è possibile utilizzarla per volare

Per poter iniziare il corso di tuta alare sono necessari i seguenti requisiti:

1. Possesso di licenza in corso di validità

2. un minimo di 200 salti (con una frequenza costante di attività recente)

Mentre il primo punto è netto (o si è in possesso di licenza o non lo si è), il secondo punto è parzialmente aleatorio; sicuramente è necessario avere almeno 200 salti, ma non è presente nella normativa una definizione effettiva di “frequenza costante di attività recente”.

Quindi una volta che sei in possesso di licenza in corso di validità e hai 200 salti, rivolgiti ad un istruttore abilitato all’insegnamento della tuta alare per valutare insieme se la tua esperienza è sufficiente per partecipare al corso.

Un consiglio: il volo con la tuta alare può essere considerato un’evoluzione della deriva. Allenati quindi sulla deriva!
/n/n
## Che attrezzatura usare per saltare

Per poter salire in aereo e di conseguenza poterti lanciare, avrai bisogno di diversi elementi. Sono qui di seguito elencati in ordine di priorità:

- Rig (o, come chiamato comunemente, “materiale” o “sacca”): il contenitore del tuo paracadute
- Abbigliamento: Casco, tuta...
- Accessori: coe altimetro, altimetro acustico..

Ricordati che per saltare in sicurezza alcuni di questi componenti sono obbligatori

## Rig (o, come chiamato comunemente, “materiale” o “sacca”)

Da indossare quasi come uno zaino con chiusure di sicurezza ad alta resistenza, è a tutti gli effetti il contenitore dei due paracadute, principale e di riserva. È composto da diverse parti principali:

**Componenti principali**

- **Imbragatura**: È costituita da un insieme di nastri ad alta resistenza e regolabili che permettono di assicurare il contenitore delle vele al corpo. È strutturata per sopportare uno sforzo pari a circa 15 g (g = forza di gravità) mentre lo shock d'apertura è di circa 3 g, consente un'adeguata distribuzione sul corpo dello shock d'apertura stesso; viene indossata sulle spalle, più o meno come uno zaino, e successivamente assicurata mediante i nastri cosciali ed il nastro pettorale.

- **Contenitore** (o sacca): è la parte posteriore del paracadute ed è l'alloggiamento delle due vele, ognuna delle quali può essere utilizzata in maniera indipendente trazionando due maniglie differenti. Il paracadute principale è alloggiato nella parte bassa del contenitore, mentre il paracadute di riserva è posizionato nella parte alta  
    NB: All’interno dell’alloggio posteriore inferiore (quindi del principale) è presente una fune di pochi centimetri, fissata in un apposito fermo con una rondella di acciaio al suo interno. Questa fune si chiama **Loop** e, una volta inserito il **pin**, ha il compito di tenere protetto e chiuso il contenitore stesso

- **Vela Principale**:  è alloggiata nella parte più bassa del contenitore ed è quella che normalmente viene utilizzata nei lanci.  
    La sua forma è ad ala e ciò le permette sia di sostenere che di essere direzionata sfruttando gli stessi principi aerodinamici che permettono agli aerei di volare. È costruita con un tessuto in fibra di nylon.  
    Le sue funi (connesse alle bretelle) sono collegate all'imbrago tramite il sistema di sgancio rapido a “3 anelli”.

- **Sistema a 3 anelli**: è il dispositivo che permette, con una manovra semplice e veloce, di staccare la vela principale nel caso in cui ci fosse un malfunzionamento tale da non renderne sicuro l'utilizzo.  
    È importante sganciare il paracadute principale prima di aprire quello di riserva per evitare che le due vele si intreccino o interferiscano l'una con l'altra.  
    Il vantaggio di avere questo sistema è che demoltiplica la forza necessaria per trazionare la maniglia di sgancio del principale in qualunque condizione di carico.

- **Vela di Riserva:** è molto simile alla Vela Principale e si utilizza allo stesso modo. Deve avere una speciale certificazione e deve essere ispezionata e certificata ogni 180 giorni da un tecnico qualificato (rigger).  
    Viene alloggiata nella parte alta del contenitore ed è saldamente collegata all'imbrago.  
    L’apertura è collegata ad un pilotino a molla

- **Slider**: presente sia sulle vele principali sia sui paracadute di riserva, ha la funzione di rallentare l’apertura del paracadute stesso.  
    È di forma rettangolare e nei 4 angoli presenta i **grommets** nei quali, divisi per sezioni, scorrono le funi del fascio funicolare.  
    NB: _Lo slider del paracadute di emergenza presenta un’apertura al centro. Tale apertura ne permette una discesa più veloce lungo il fascio, rendendo quindi l’apertura della vela di riserva più immediata di quella di una vela principale_

**Componenti accessori**

Sono poi presenti degli elementi accessori, ovvero tutte quelle parti che possono essere smontate dal paracadute senza bisogno di scucire o tagliare e sono maniglie, dispositivi di sicurezza, pilotini estrattori, pod e free-bag. Nel dettaglio:

- La **maniglia di apertura del paracadute principale** si trova nella parte destra sotto il contenitore a paracadute indossato. Su materiali scuola sarà un semplice cilindretto di plastica fissato al pilotino estrattore, altrimenti è possibile avere diverse tipologie di maniglia (freefly handle, pallina, …)

- Il **pilotino estrattore** è stivato in una tasca elastica sotto al contenitore. Quando viene estratto e lanciato nel flusso d'aria innesca l'apertura del contenitore e l'estrazione della vela.

- La **maniglia di rilascio dei “3 anelli”**(sgancio del principale) è un salsicciotto velcrato nella parte alta anteriore destra dell'imbrago. Quando viene trazionata permette di staccare la vela principale.

- La **maniglia di apertura della riserva** è posizionata nella parte alta anteriore sinistra dell'imbrago. Quando viene trazionata apre la vela di riserva. Questa maniglia può essere un salsicciotto velcrato come per lo sgancio del principale, ma potrebbe anche essere l'unica maniglia in metallo.

- La **Pod** contiene a tutti gli effetti la vela principale e mantiene le funi ordinate (tramite elastici o tramite tasche apposite in caso di stowless e semistowless).

- La **FreeBag** è il corrispettivo della Pod ma per il paracadute di riserva. Ha comunque una forma diversa dalla Pod e la sua caratteristica è che una volta aperta la vela di riserva, questa è «_free_ della bag»; ovvero la freebag non rimane attaccata alla vela come succede invece con pod e pilotino per il paracadute principale.

- **AAD**: ovvero dispositivi di apertura automatica del paracadute di riserva. Questi dispositivi sono impostati per aprire il contenitore della riserva ad una certa quota se la velocità di discesa verticale è maggiore dei parametri di sicurezza. L'AAD più utilizzato è la CYPRES prodotta dalla AIRTEC.  
    Si tratta di un congegno elettronico composto da un'unità di elaborazione e un'unità di apertura installate all'interno del contenitore della riserva e da un display a cristalli liquidi visibile che ci permette di accenderlo e controllarne lo stato. Durante la sequenza di accensione si tara automaticamente alla quota della zona in cui si trova.  
    Per verificare che l'unità stia funzionando correttamente e sia pronta all'uso bisogna controllare il display dell’unità di controllo

Tutti gli elementi di cui sopra, sia parti cucite al contenitore sia come elementi “accessori” sono comunque parti necessarie della sacca/materiale.

**Componenti ausiliari**

Sono possibili poi dei componenti ausiliari, quindi non strettamente necessari:

- **L’RSL (Reserve Static Line)** è un nastro che collega le bretelle della vela principale allo spinotto (pin) di chiusura della riserva. Ha lo scopo di aprire il contenitore della riserva quando il principale sganciato si allontana.
È possibile disattivare questo sistema, nei casi in cui sia previsto, semplicemente sganciando il moschettone di collegamento alla bretella

- In aggiunta all’RSL, lo **Skyhook** si aggancia direttamente al bridle dell’emergenza, permettendo un’apertura più immediata del paracadute di riserva

- Il **Collins Lanyard** è una parte integrante del sistema RSL. È composto da un cordino direttamente collegato alla bretella del principale dove è connessa l’RSL, che va a intersecare il cavetto giallo che «chiude» l’altra bretella.  
    In questo modo, una rottura della bretella con l’RSL comporterà in automatico lo sgancio dell’altra bretella, evitando quindi le casistiche relative ad una vela principale ancora parzialmente attaccata e quindi parzialmente gonfia in apertura del paracadute di riserva.  
    _Si può pensare al Collins Lanyard come una «seconda RSL» attaccata alla bretella. Una apre la riserva, l’altra rilascia la seconda bretella_

Ricordati che non è necessario avere il proprio materiale, ma puoi sempre rivolgerti alla scuola per noleggiarlo. Ovviamente, ti verrà consegnato un materiale consono alla tua esperienza, in base alla valutazione effettuata dagli istruttori della scuola.
/n/n
## Abbigliamento

**Abbigliamento Obbligatorio**

A livello di abbigliamento devono essere considerati diversi elementi obbligatori:

- **Casco**: è obbligatorio indossare un casco che protegga la nuca e le tempie. Esistono sia modelli aperti sia integrali. È consigliato utilizzare dei caschi specifici per paracadutismo, in quanto presentano un alloggiamento per il ditter (altimetro acustico)  
    _**NB**: nei caschi da allievo, può essere previsto un alloggiamento anche per la radio._

- **Tuta**: è necessario indossare un abbigliamento consono, ovvero che non vada a interferire con alcuna maniglia o in generale con l’apertura delle vele. A seconda del possedimento della licenza, potrà essere richiesto l’utilizzo di una tuta che copra completamente gli arti e che sia un pezzo unico  
    _**NB**: esistono diversi tipi di tute, ma è di particolare importanza la tuta da relativo, utilizzata nei corsi AFF in quanto presenta delle prese utili su gambe e braccia_

- **Scarpe**: non obbligatorie, ma consigliate per avere un migliore approccio al terreno in fase di atterraggio. Sono consigliate scarpe basse a suola piatta, o comunque scarpe comode e che possano essere sfilate facilmente (quindi sconsigliati ad esempio stivaletti militari che coprano la caviglia).

**Abbigliamento Facoltativo**

A livello di abbigliamento possono essere considerati diversi elementi accessori, non obbligatori:

- **Occhialini**: anche se non obbligatori, sono praticamente indispensabili in caduta libera per chi utilizza il casco aperto, e comunque consigliati anche per i lanci bassi, per evitare che corpi estranei colpiscano l'occhio nel momento dell’uscita dall’aereo e durante il volo, sia per i pochi secondi di caduta libera sia per i minuti a vela aperta; irrinunciabili per chi porta lenti a contatto

- **Guanti**: sono raccomandabili per proteggere da eventuali abrasioni in aereo o in atterraggio e dal freddo in inverno; devono comunque consentire sensibilità e mobilità alle dita

## Accessori

Oltre alla sacca e all’abbigliamento, sono previsti diversi accessori indossabili:

- **Altimetro**: che sia analogico o digitale, indica costantemente la distanza dal terreno. Normalmente viene montato sul lato sinistro, o sul dorso della mano o sul polso / avambraccio a seconda dell’attacco utilizzato

- **Altimetro Acustico**: Indica sempre la distanza dal terreno ma a differenza dell’altimetro standard, dove se ne presuppone la visualizzazione e il costante controllo, l’altimetro acustico viene inserito all’interno del casco ed emette degli avvisi acustici al raggiungimento di determinate quote preimpostate.

- **Radio**: Pur non essendo un elemento su cui fare affidamento, può essere impiegata nei primi salti degli allievi per guidarli nella fase di atterraggio.
/n/n

## Cosa fare nei tuoi salti dopo aver concluso il corso AFF

I salti in autonomia da fare dopo il corso AFF sono propedeutici sia ad acquisire memoria muscolare e maggiore tranquillità e stabilità durante la caduta libera e a vela aperta sia al conseguimento della licenza, quindi è consigliato pianificare il proprio percorso salti con un mix equilibrato tra divertimento e addestramento.

Quando salti da solo puoi quindi allenarti su diversi aspetti:

- **Stabilità**: puoi provare a mantenere una posizione stabile in asse su un punto specifico all’orizzonte oppure esercitarti a tornare in posizione stabile dopo aver causato una perdita volontaria di stabilità (ad esempio facendo un looping, ovvero una capriola) o provando a chiuderti “a pallina” e poi ripristinare la posizione dell’arco

- **Deriva**: puoi provare a effettuare uno spostamento orizzontale. In questo caso è importante mantenere una direzione perpendicolare all’asse di lancio e se non hai un altimetro acustico ricordati di mantenere la posizione di deriva per non più di 10 secondi consecutivi in modo da mantenere il controllo della la quota

- **Giri**: si tratta di uno spostamento sull’asse verticale. Puoi quindi spostarti a destra o sinistra, mantenendo l’arco ma utilizzando una posizione diversa o delle braccia o delle gambe. In generale, esercitati a effettuare un giro completo e ritornare al punto di partenza (un punto fisso sull’orizzonte)

- **Looping**: si tratta di uno spostamento sull’asse trasversale, ovvero una capriola in avanti o all’indietro. In questo caso dovrai rimuovere l’arco durante l’esercizio e recuperarlo non appena termini la capriola, ritornando quindi in posizione stabile. In generale, esercitati a effettuare i looping in asse, quindi concentrandoti per ritornare in linea con il punto di partenza (un punto fisso sull’orizzonte)

- **Tonneau**: si tratta di uno spostamento sull’asse longitudinale ovvero effettuando una rotazione sul fianco. In questo caso dovrai rimuovere l’arco durante l’esercizio e recuperarlo non appena termini la rotazione, ritornando quindi in posizione stabile. In generale, esercitati a effettuare i tonneau in asse, quindi concentrandoti per ritornare in linea con il punto di partenza (un punto fisso sull’orizzonte)

- **Figure Associate**: è l’esercizio per il test 4 della licenza, ovvero l’effettuazione nel tempo massimo di 16 secondi, di un esercizio in caduta libera composto da 2 Giri + 2 Loopings (entrambi gli esercizi, effettuati prima in un senso poi nell’altro) con stop intermedi e finale sull'asse di riferimento iniziale

- **Volo di schiena**: può quasi essere considerato un arco al contrario, dove andiamo a porre la schiena verso il terreno e è la nostra schiena ad appoggiarsi sull’aria

## Quando salti da solo o con altri, pensa sempre alla sicurezza

Una precisazione banale ma sempre necessaria: a prescindere dall’esercizio che andrai a effettuare in caduta libera, ricordati di mantenere sempre il controllo della quota e soprattutto le priorità (ordinate) del salto:

1. Aprire il paracadute

2. Aprire il paracadute alla quota prestabilita

3. Aprire il paracadute alla quota prestabilita possibilmente stabile
/n/n

## Suggerimenti sui salti da fare per un allievo che ha finito il corso AFF

Qui di seguito un percorso suggerito per un allievo che ha terminato con successo il corso AFF. Non è un obbligo seguire questo percorso addestrativo, ma può diventare una base di partenza per pianificare i propri salti (e soprattutto possono variare i numeri dei salti in base alla durata del proprio AFF oltre all’esito delle prove dei test effettuate con gli istruttori)

- Salti da 1 a 10: AFF

- Salti 11 e 12: prove di looping in avanti

- Salti 13 e 14: prove di looping indietro

- Salto 15: prove di giri, a destra e sinistra

- Salto 16: prova individuale del test 4, figure associate

- Salto 17: test 4, figure associate, con un IP

- Salti da 18 a 20: fun jump. Sperimenta e divertiti, però sempre in sicurezza!

- Salto 21: prova deriva con un IP

- Salti da 22 a 27: prove individuali di deriva

- Salto 28: test 5, deriva, con un IP

- Salti da 29 a 30: fun jump. Sperimenta e divertiti, però sempre in sicurezza!

- Salti da 31 a 39: prove di lavoro relativo (se riesci, organizzati per saltare con qualcuno, quindi o un IP o una persona designata dagli IP)

- Salto 40: test 5, Lavoro Relativo, con un IP

- Salti da 41 a 45: prove di volo di schiena

- Salti da 46 a 50: corso vela (salti hop&pop, ovvero da 5000 piedi)
/n/n

## Come posso organizzarmi per saltare da solo?

Una volta finito il corso AFF, puoi saltare in autonomia il che significa che non saranno più gli istruttori della scuola a organizzare i decolli in cui salirai o gli esercizi da fare, ma dovrai organizzarti autonomamente.

Ricordati quindi di:

- Andare al manifest e farti inserire in decollo

- Concordare con il manifest quale materiale a noleggio dovrai utilizzare, in questo modo avrai la certezza di trovarlo quando sarà il momento di imbragarsi

- Controllare di avere a disposizione una tuta della propria misura e adatta (che sia tua o da prendere in prestito dalla scuola)

- Controllare di avere a disposizione un casco della propria misura e adatta (che sia tuo o da prendere in prestito dalla scuola)

- Controllare di avere a disposizione un altimetro analogico o digitale (che sia tuo o da prendere in prestito dalla scuola)

- Controllare di avere a disposizione gli occhialini in caso di casco aperto (che siano tuoi o da prendere in prestito dalla scuola)

- Controllare in anticipo rispetto alle tempistiche del proprio decollo che il proprio materiale sia piegato e pronto

- Provare per tempo la sacca e farsi controllare da un IP, in modo da aggiustarne le misure dell’imbrago in caso si tratti di un materiale con imbrago adattabile

- Effettuare i controlli di sicurezza sul materiale, prima in autonomia e poi insieme ad un IP

- Pianificare il proprio salto, in modo da avere un piano A e un piano B in caso il piano A non sia attuabile

- Recarsi all’imbarco qualche minuto in anticipo, in modo da comunicare al DL il proprio piano per il salto e valutarne la fattibilità oltre che l’ordine di uscita

Mi raccomando, sei ancora sotto la responsabilità degli istruttori ma ricordati che il primo responsabile sei tu! Quindi fai sempre attenzione su tutte le procedure di sicurezza e comunica sempre onestamente i tuoi piani per il salto oltre che attenerti a quanto concordato con il DL.

PS: non dimenticarti a fine giornata di pagare i salti (che non sono più inclusi nel pacchetto prepagato dell’AFF) e di compilare il libretto e farti timbrare i lanci.
/n/n
## Allentare il pettorale a vela aperta

**Perchè allentare il pettorale a vela aperta**
L'allentamento del pettorale dopo l'apertura della vela è una procedura importante per ottimizzare le prestazioni del paracadute e migliorare il comfort del paracadutista. I principali vantaggi sono:

1. **Migliore forma della vela:** Permette alla vela di assumere la sua forma ottimale, consentendole di volare al massimo del suo potenziale.
2. **Maggiore libertà di movimento:** Facilita i movimenti del paracadutista, particolarmente utile durante la fase di atterraggio.

**Come allentare il pettorale a vela aperta**

1. Verifica che la vela sia aperta correttamente, che sia stabile e controllabile
2. controlla il traffico delle altre vele attorno a te, la tua altitudine e posizione per assicurarti che tutto sia sotto controllo prima di procedere e durante la procedura
3. Guarda il pettorale e afferralo con le mani, cerca il meccanismo di blocco del pettorale
4. Se il pettorale è stivato con degli elastici, scioglilo liberandolo dagli elastici presenti senza danneggiarli e senza aprire completamente il pettorale
5. Afferra il dispositivo di bloccaggio del pettorale posto sul lato dello stesso, e lentamente fai scorrere parte della fettuccia del pettorale al suo interno per allargarlo, ma non rimuoverlo. Il pettorale deve essere solo allentato, non rimosso
6. Ricontrolla la posizione delle maniglie di emergenza dopo l'allentamento
7. Mantieni il controllo di traffico, altitudine e posizione durante e dopo la procedura

**Cosa succede ad allentare il pettorale a vela aperta**

1. Cambio nella distribuzione del peso: L'allentamento del pettorale modifica la posizione dell'equipaggiamento sul corpo del paracadutista e ne sposta il peso
2. Spostamento delle maniglie: Le maniglie della riserva e altre parti dell'equipaggiamento potrebbero cambiare leggermente posizione, verifica sempre la loro posizione una volta completata la procedura
3. Miglioramento delle prestazioni della vela: La vela può assumere una forma più efficiente approfittando di maggiore spazio in larghezza, migliorando le sue caratteristiche di volo
4. Aumento della libertà di movimento: Il paracadutista avrà maggiore mobilità, utile soprattutto in fase di atterraggio

**Importante:** Ricorda di allentare solamente il pettorale e di non rimuoverlo completamente. Inoltre questa procedura deve essere eseguita solamente a vela aperta e dopo averne verificato la corretta apertura e stabilità. Il pettorale ha una funziona di sicurezza che deve essere mantenuta!

**Nota di sicurezza:** È fondamentale familiarizzare con la nuova posizione delle maniglie di emergenza dopo l'allentamento del pettorale. Durante i salti successivi, prendi nota della posizione delle maniglie in caduta libera e sotto vela con il pettorale allentato. Questo aiuterà a sviluppare una maggiore consapevolezza dell'equipaggiamento in diverse configurazioni. Si consiglia di praticare le procedure di emergenza sia a terra che in caduta libera per essere preparati a ogni evenienza.

**Ricorda:** Una volta completata questa procedura e verificato che tutto sia in ordine, afferra i comandi della vela. Da questo momento in poi, mantieni sempre il controllo dei comandi fino all'atterraggio

**Conclusioni**
Allentare il pettorale potrebbe essere un po' spaventoso le prime volte, ma una volta che ci si abitua, ci si sente più a proprio agio e più connessi alla vela. Sarà inoltre più facile mantenere la direzione di volo e si avrà più mobilità del corpo dentro l'imbrago. Quando si arriva al flare si è più liberi di muoversi e correre grazie al differente baricentro, quindi con una semplice procedura avrai benefici in volo e in atterraggio
