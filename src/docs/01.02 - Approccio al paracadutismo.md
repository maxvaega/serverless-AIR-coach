# 02.01 - Approccio al Paracadutismo

## 02.01.01 - Approccio al Paracadutismo - Intro
Il paracadutismo è uno sport unico nel suo genere, che richiede un approccio equilibrato tra entusiasmo e preparazione consapevole. Non si tratta solo di un’attività che genera adrenalina, ma di una disciplina che richiede costanza, dedizione e un forte senso di responsabilità. Approcciarsi al paracadutismo nel modo corretto significa considerarlo come un percorso di crescita personale e tecnica, in cui sicurezza, formazione e mentalità positiva sono elementi chiave.
Per approcciarsi nel modo corretto al paracadutismo bisogna quindi ponderare:
 - Motivazioni e obiettivi
- Come iniziare (se con un tandem o direttamente con il corso AFF)
- Gli aspetti psicologici di questo sport
- L’importanza della sicurezza
- L’importanza di una “gerarchia” istituzionale (istruttori, direttore della scuola, pilota)
- L’impatto che questo sport ha nella nostra vita quotidiana

## 02.01.02 - Approccio al Paracadutismo - Motivazioni e Obiettivi del Paracadutista

Avvicinarsi al paracadutismo richiede una riflessione attenta sulle proprie motivazioni e sugli obiettivi che si vogliono perseguire. Questo sport, a tutti gli effetti, richiede dedizione, costanza e un percorso di crescita lento ma gratificante. Non è uno sport da affrontare se si cerca semplicemente un brivido occasionale o una rivincita personale: il paracadutismo non è un’esperienza da vivere una volta ogni tanto, ma un percorso che costruisce abilità, fiducia e responsabilità nel tempo.

**Valutare il proprio obiettivo**
Prima di iniziare, è importante comprendere quali siano i propri obiettivi. Non tutti coloro che praticano il paracadutismo mirano a competizioni o gare: molti scelgono di vivere questa esperienza come un modo per sfidare se stessi, migliorare le proprie capacità o semplicemente godersi la libertà e la bellezza del volo. Tuttavia, anche senza puntare alle competizioni, il paracadutismo richiede di alzare gradualmente il proprio livello di abilità per saltare in sicurezza e armonia con gli altri. Come in ogni sport, il miglioramento continuo è fondamentale per avanzare.

**Una combinazione di individualità e lavoro di squadra**
Uno degli aspetti più particolari del paracadutismo è la sua natura doppia: è uno sport altamente individuale, ma al contempo è fortemente basato sul lavoro di squadra. Ogni paracadutista è responsabile della propria sopravvivenza, portando il proprio paracadute sulle spalle e prendendo decisioni in autonomia durante il salto. Allo stesso tempo, il paracadutismo è uno sport collettivo: si salta spesso in gruppo, si partecipa a briefing pre-salto con altri paracadutisti (oltre che a debriefing post salto) e si collabora per mantenere la sicurezza durante il volo.
Migliorare le proprie capacità non è solo un atto di responsabilità personale, ma è anche necessario per non rappresentare un pericolo per gli altri. Le abilità individuali devono andare di pari passo con quelle del gruppo, creando un equilibrio che consente a tutti di godere dell’esperienza in sicurezza.

**Il valore del paracadutismo**
Tra i numerosi benefici di questo sport, uno dei più rilevanti è l’aumento della fiducia in se stessi. Superare la paura, imparare a gestire situazioni complesse e migliorare continuamente le proprie capacità sono tutti elementi che contribuiscono a rafforzare l’autostima. Ogni salto rappresenta una nuova sfida e una nuova opportunità per crescere, non solo come paracadutista, ma anche come persona. Questo valore intrinseco rende il paracadutismo una disciplina unica, capace di arricchire profondamente chiunque scelga di praticarlo.

## 01.02.02 - I Primi Passi: Come Iniziare

Il primo passo per avvicinarsi al paracadutismo è decidere come approcciarsi a questo sport: iniziare direttamente con un corso **AFF (Accelerated Freefall)** o effettuare un lancio in tandem. Entrambe le opzioni hanno i loro vantaggi e sono valide per chiunque voglia avvicinarsi a questa disciplina.

**Corso AFF o lancio tandem?**
- **Corso AFF**: Questo percorso è ideale per chi si sente pronto a indossare il proprio paracadute e ad assumersi da subito le responsabilità legate al volo e alla guida del paracadute. Si tratta di un approccio più diretto, che richiede un impegno maggiore fin dall’inizio.
- **Lancio tandem**: Per chi preferisce valutare l’esperienza del volo senza doversi occupare di delle responsabilità legate alla sicurezza e all’utilizzo della, il tandem rappresenta una scelta eccellente, in quanto permette di concentrarsi solo sull’emozione del salto sapendo di essere in mani esperte. Iniziare con un tandem non è assolutamente qualcosa per cui sentirsi inferiori: la maggior parte dei paracadutisti ha mosso i primi passi proprio in questo modo.
**Scegliere la dropzone giusta**
Dopo aver deciso come iniziare, è fondamentale valutare a quale dropzone affidarsi. Ogni dropzone ha istruttori preparati, ma è importante trovare quella più adatta alle proprie necessità:
- **Vicinanza geografica**: Scegliere una dropzone non troppo lontana facilita la frequenza del corso, oltre che delle fasi post corso, e la gestione del tempo.
- **Colloquio iniziale**: È sempre utile telefonare o visitare la dropzone per conoscere gli istruttori e capire se ci si trova sulla stessa lunghezza d’onda. Un buon rapporto con i propri istruttori può fare la differenza nell’esperienza complessiva.

**Quando iniziare il corso AFF?**
Non esiste un periodo perfetto per iniziare un corso AFF: ogni stagione ha i suoi pro e contro.
- **Bassa stagione (fine autunno – inizio primavera)**: In questo periodo, è probabile che gli istruttori abbiano più tempo da dedicare ai singoli studenti e ci sia meno lista d’attesa per la dropzone per iniziare il corso. Tuttavia, il freddo e le condizioni meteo avverse potrebbero comportare lunghe attese o cancellazioni dei salti.
- **Alta stagione (estate)**: Le giornate sono più lunghe e il meteo è generalmente più favorevole, ma ci potrebbe essere più affluenza e quindi meno disponibilità immediata.
In ogni caso, la pazienza è fondamentale: le condizioni meteo influenzano inevitabilmente la pratica del paracadutismo e possono richiedere attese, indipendentemente dalla stagione.

**Preparazione fisica**
Il paracadutismo non richiede una preparazione fisica intensa, ma è importante avere una forma fisica almeno discreta.

- **Forma fisica minima**: Non è necessario essere atleti professionisti, ma è consigliabile essere in grado di muoversi con agilità e avere un livello di resistenza fisica sufficiente per affrontare la caduta libera e l’atterraggio.
- **Limitazioni**: Per persone con problemi di obesità o difficoltà motorie significative, potrebbe essere utile valutare con attenzione la pratica di questo sport. La capacità di muoversi con scioltezza è cruciale sia per la sicurezza personale sia per la sicurezza altrui oltre che per garantire un’esperienza positiva.

## 01.02.03 - Aspetti Psicologici dell’Approccio al Salto

Saltare da un aereo perfettamente funzionante è un’esperienza che ci porta a superare i limiti naturali dell’essere umano: volare. Questo rende il paracadutismo un’esperienza forte, intensa e unica. Tuttavia, affrontare il salto richiede una preparazione psicologica adeguata, considerando diversi fattori che possono influenzare l’esperienza.

**Paura**
La paura è una reazione normale e parte del processo. Può manifestarsi come istinto di preservazione o paura dell’ignoto, ma non deve diventare un ostacolo bloccante. Se la paura è talmente intensa da impedire di respirare o ragionare, potrebbe essere utile riflettere prima di continuare. Detto ciò, è importante sapere che con la pratica i margini di sicurezza aumentano e, di conseguenza, la paura diminuisce. Per molti paracadutisti esperti, questo sport non viene più percepito come adrenalinico, ma come una routine sicura e controllata.

**Fiducia**
Nonostante si dica che ogni paracadutista è responsabile di se stesso, il paracadutismo è uno sport che richiede una grande dose di fiducia verso gli altri.
- **Gli istruttori**: Durante il corso AFF, gli istruttori accompagnano il paracadutista fuori dall’aereo e lo seguono nel suo percorso di apprendimento.
- **I materiali**: il paracadute di emergenza è sempre piegato da rigger certificati e per i materiali scuola anche quello principale è piegato da qualcun altro, in questo caso dai ripiegatori della dropzone, garantendo sicurezza e affidabilità.
- **L’aereo**: I controlli di sicurezza dell’aereo vengono effettuati da tecnici esperti, non dai paracadutisti. Questo è un grande sollievo!
Questo sono giusto alcuni esempi ma il concetto è che la fiducia è un elemento cruciale, fiducia non solo in se stessi ma anche negli altri professionisti coinvolti.

**Respirazione**
Ricordarsi di respirare è fondamentale in ogni fase del lancio:
- **Durante la salita in aereo**: Aiuta a calmare i nervi.
- **In caduta libera**: L’ossigeno è indispensabile per mantenere il cervello lucido e i muscoli funzionanti.
- **A vela aperta**: La respirazione regolare favorisce l’attenzione e il controllo.
Respirare è una delle tecniche più semplici e al contempo più efficaci per affrontare momenti di stress o paura. Concentrandoti sul respiro, tutto andrà meglio.

**Visualizzazione**
Imparare a visualizzare ciò che andremo a fare è un ottimo strumento di preparazione. La visualizzazione non sostituisce la pratica, ma:
- Aiuta a memorizzare le procedure.
- Permette di affrontare il lancio con più tranquillità.
- Riduce il bisogno di “pensarci troppo” durante l’azione.
È importante, tuttavia, non fossilizzarsi sulla visualizzazione: se qualcosa non dovesse andare esattamente come previsto, mantenere la flessibilità è essenziale.

**Superare i pregiudizi**
Il paracadutismo è spesso oggetto di notizie esagerate o fuorvianti, causate da una scarsa informazione o dalla ricerca di clickbait. Sebbene sia uno sport estremo con dei rischi, i margini di sicurezza sono elevati se si seguono le procedure corrette e ci si attiene a quanto insegnato.
Ricorda: facendo le cose nel modo giusto, la sicurezza è garantita.
Non lasciare che le percezioni distorte influenzino la tua esperienza. La formazione, il rispetto delle regole e la fiducia negli esperti ti permetteranno di affrontare il salto e in generale questo sport con serenità.

## 01.02.04 - La Sicurezza come Priorità

La sicurezza è e deve essere una priorità assoluta per tutti gli attori coinvolti nel paracadutismo. Questo impegno parte dalla gestione delle dropzone, passando per gli istruttori, lo staff di terra, fino ai paracadutisti esperti e agli allievi stessi. La sicurezza è una responsabilità condivisa: tutti devono contribuire a creare un ambiente sicuro, collaborativo e responsabile.
Sebbene il paracadutismo sia uno sport estremo, i suoi margini di sicurezza sono molto elevati, purché vengano rispettate tutte le procedure e ci si attenga agli standard di addestramento e comportamento. Ogni salto è il risultato di una combinazione di formazione, esperienza e attenzione, elementi che riducono drasticamente i rischi.

**Equipaggiamento**
Negli anni, i materiali e le attrezzature utilizzate nel paracadutismo hanno subito notevoli miglioramenti, proprio per aumentare i margini di sicurezza. I materiali moderni, ad esempio, includono sistemi come l' **Automatic Activation Device (AAD)**, che garantisce l’apertura automatica del paracadute di riserva in caso di emergenza. Anche le tute, i caschi e gli altimetri sono progettati per offrire protezione e affidabilità.

**Procedure di emergenza**
Durante il corso AFF, viene data grande importanza all’addestramento sulle procedure di emergenza. Gli allievi imparano come gestire situazioni critiche nei diversi ambiti: in aereo, in caduta libera, a vela aperta e in atterraggio.
Oltre a questo, le dropzone organizzano regolarmente corsi di aggiornamento, come i **safety day**, per mantenere alta la sensibilità e il livello di preparazione sulla sicurezza.

**Controlli pre-salto**
Ogni salto richiede una verifica accurata dell’equipaggiamento. Questo include sia il controllo personale sia quello degli altri paracadutisti:
- **Controllo personale**: Assicurarsi che tutto l'equipaggiamento sia in perfetto stato.
- **Controllo reciproco**: Guardare anche il materiale degli altri in aereo è una prassi importante. Quattro occhi sono meglio di due: se noti qualcosa di anomalo, anche se sei un allievo, fallo presente. Anche i paracadutisti più esperti possono trarre beneficio da un controllo in più.

**Importanza dell'addestramento**
La formazione è un pilastro fondamentale della sicurezza. Più tempo dedichiamo all’addestramento, maggiore sarà la nostra capacità di affrontare le situazioni in modo sicuro. Questo addestramento comprende sia la teoria che la pratica:
- **Teoria**: Imparare le procedure, i rischi e le tecniche di gestione delle emergenze.
- **Pratica**: Più salti si effettuano, più si acquisisce confidenza e si riducono i margini di errore.

Un equilibrio tra conoscenze teoriche e pratica sul campo è essenziale per abbassare ulteriormente i rischi.

## 01.02.05 - Ruolo degli Istruttori e del Team di Supporto

Gli istruttori e in generale tutto lo staff di supporto sono figure fondamentali nel paracadutismo, ma è importante comprendere il loro ruolo e le loro responsabilità. Gli istruttori sono persone, esseri umani, e come tali possono commettere errori. Questo non deve minare la fiducia che gli allievi ripongono in loro, ma è cruciale capire che il paracadutismo è uno sport basato sull’autonomia e sulla responsabilità individuale. La forza di una squadra viene misurata su ogni componente della squadra!

**Il ruolo degli istruttori**
Gli istruttori rappresentano una guida indispensabile lungo il percorso di apprendimento. Aiutano a costruire le basi per diventare paracadutisti sicuri e consapevoli.
Nel lancio in tandem, l’istruttore porta sulle proprie spalle non solo il paracadute, ma anche tutte le responsabilità del salto. Nel corso AFF, invece, è l’allievo a indossare il proprio paracadute, assumendosi la responsabilità principale della propria sicurezza. Gli istruttori restano figure fondamentali per l’apprendimento e il supporto, in quanto guidano e accompagnano in ogni step di apprendimento, ma non sostituiscono le responsabilità individuali. Per questo, è essenziale che ogni dubbio o domanda venga rivolto direttamente agli istruttori, evitando di cercare risposte non qualificate da paracadutisti meno esperti.

**Il team di supporto a terra**
Oltre agli istruttori, lo staff di supporto della dropzone contribuisce al buon funzionamento della dropzone stessa. Tra i principali ruoli dello staff ci sono:
- **Ripiegatori**: Esperti nel ripiegamento dei paracadute principali, possono aiutare su temi come appunto il ripiegamento del paracadute principale in tutte le sue parti (ad esempio, consigli su come stivare l’eccedenza dei comandi, imparare a inserire il mezzo freno, tecniche per impoddare o per piegare in generale)
- **Manifest**: Solitamente gestito da più persone, si occupano dell’organizzazione generale, pianificando i decolli e gestendo aspetti amministrativi come assicurazioni e documentazione. È possibile rivolgersi al manifest per tutti i temi burocratici (ad esempio, per iscriversi all’esame di licenza)
- **Ground control**: Coordina le operazioni a terra oltre che controllare i comportamenti a vela aperta, assicurandosi che tutto si svolga in sicurezza
- **Rigger:** ogni scuola ha almeno un rigger dedicato, che ovvero si occupa di gestire la sala rai di ripiegamento dei paracadute di emergenza oltre che appunto occuparsi di piegare le riserve sia dei materiali scuola sia dei materiali dei privati. È possibile chiedere al rigger di riferimento qualunque dubbio sulla propria sacca
- **Video operatori:** sono sicuramente paracadutisti esperti ma nella maggior parte dei casi non sono istruttori.

Ciascuna di queste figure è un riferimento all’interno della dropzone per il proprio ambito di competenza, ma non sostituisce il ruolo degli istruttori per quanto riguarda la formazione o la gestione dei dubbi.

**Fiducia e collaborazione**
Un rapporto di fiducia tra allievi e istruttori è essenziale per il progresso. Se emergono difficoltà o incomprensioni, è sempre possibile affrontarle apertamente, sia direttamente con gli istruttori sia attraverso l’organizzazione della dropzone. È importante ricordare che ognuno ha il proprio carattere e stile di insegnamento. Nella maggior parte dei casi, ogni consiglio viene dato con l’intento di proteggere e far crescere gli allievi nel modo migliore.
Detto questo, non si è obbligati a restare fedeli agli istruttori dei primi salti AFF. È sempre possibile chiedere un cambiamento anche durante il corso AFF se ci sono incomprensioni o incompatibilità con i propri istruttori e, una volta finito il corso, è sempre possibile scegliere di affidarsi a chi ci dà più fiducia.  
NB: non aver paura comunque di confrontarti sulle tue esperienze anche con altri allievi o con altri paracadutisti; ti possono aiutare a trovare l’istruttore più affine a te.

**Il valore del feedback**
Il feedback rappresenta uno strumento fondamentale nel paracadutismo. Gli istruttori effettuano regolarmente debriefing dopo i salti, evidenziando i punti di forza e le aree di miglioramento. Questo processo è cruciale per favorire la crescita tecnica e personale.
Anche gli allievi hanno la possibilità di fornire feedback agli istruttori, contribuendo a un dialogo costruttivo. Tuttavia, è importante distinguere tra opinioni personali e procedure: mentre le prime sono sempre benvenute, le seconde non sono discutibili, essendo standardizzate e precise.

**Un ambiente positivo**
Creare un ambiente collaborativo e sereno è una responsabilità condivisa da tutti i membri della comunità paracadutistica. Un buon clima facilita l’apprendimento, il miglioramento continuo e la sicurezza generale.
L’impegno di ciascuno è fondamentale per mantenere un mood positivo, affrontando eventuali problemi con chiarezza e rispetto. Un ambiente sereno, privo di invidie e contrasti, è la base per rendere il paracadutismo non solo uno sport, ma un’esperienza di crescita personale e collettiva.

## 01.02.06 - L'Impatto del Paracadutismo sulla Vita Quotidiana

Il paracadutismo influisce sulla vita quotidiana in modi diversi, che possono essere distinti in due categorie principali: gli **impatti misurabili**, concreti e quantificabili, e gli **impatti emozionali**, più astratti e legati alla sfera personale. Mentre gli impatti misurabili riguardano aspetti come le risorse economiche e temporali richieste, gli impatti emozionali variano da persona a persona, coinvolgendo legami, crescita personale e lo stile di vita. Entrambi gli aspetti meritano una riflessione per comprendere come integrare il paracadutismo nella propria vita.
Il paracadutismo ha un impatto significativo sulla vita di chi lo pratica, con effetti che possono essere suddivisi tra quelli più concreti e misurabili e quelli più personali e soggettivi. Entrambi meritano una riflessione attenta, poiché contribuiscono a definire quanto questo sport influenzerà il tempo, le risorse e le priorità di chi decide di praticarlo.

**Impatto Misurabile - Risorse personali: denaro**
Il paracadutismo è uno sport che richiede un investimento economico costante. Tra gli aspetti principali da considerare ci sono:
- **Costi dei salti**: Per mantenere una costanza nella pratica, il consiglio è di effettuare almeno 80 salti all’anno. Questo implica un costo significativo, soprattutto per gli allievi che devono affrontare il noleggio dell’equipaggiamento e i salti con istruttori per smarcare i test necessari alla licenza o per affinare la tecnica.
- **Trasferte**: Se la dropzone non è vicina, bisogna considerare le spese di viaggio e, in alcuni casi, di alloggio.
- **Rinnovi e documentazione**: Costi come l’assicurazione annuale e la visita medica obbligatoria devono essere inclusi nel budget.
- **Acquisto di attrezzatura**: se non il paracadute, almeno la tuta, un altimetro e il casco sono attrezzature che è consigliato acquistare in tempi brevi.

**Impatto Misurabile - Risorse personali: tempo**
La pratica regolare del paracadutismo richiede una presenza costante in dropzone. Per raggiungere l’obiettivo di 80 salti annui, si parla di dedicare almeno un weekend ogni due o un giorno ogni weekend. Tuttavia, anche trascorrere del tempo in dropzone senza necessariamente saltare è utile: osservare gli altri, partecipare ai briefing e vivere l’ambiente è parte del processo di apprendimento.
Questo sport tende a occupare uno spazio significativo nella vita di chi lo pratica, sia in termini di tempo che di energia mentale. All’inizio, può diventare quasi totalizzante: si pensa e si parla di paracadutismo continuamente. Questo aspetto, benché affascinante, va valutato attentamente per capire quanto spazio si è disposti a dedicare a questa passione.
(Una definizione che mi piace dare è che questo sport rischia e finisce per diventare **ingombrante**)

**Impatto Emozionale - Creazione di legami**
Il paracadutismo è uno sport che favorisce la creazione di legami forti e veloci. L’adrenalina condivisa e la natura collaborativa delle attività portano a stringere amicizie profonde e autentiche in breve tempo.

**Impatto Emozionale - Benefici personali**
Oltre ai legami, il paracadutismo offre una serie di vantaggi personali:
- **Aumento dell’autostima**: Superare le paure e migliorare le proprie competenze porta a una crescita personale significativa.
- **Resilienza:** il paracadutismo insegna in primis la pazienza. Pazienza nell’aspettare il proprio decollo, pazienza nell’aspettare il bel tempo, pazienza e costanza nel percorso di apprendimento per arrivare al risultato
- **Gestione dello stress**: Questo sport insegna a mantenere la calma e a prendere decisioni rapide in situazioni critiche. Dopotutto, se si riesce a controllare se stessi in una situazione incontrollabile come la caduta libera, ovvero quando si è usciti da un aereo e risulta ormai possibile rientrare, cosa non possiamo fare?
È importante ricordare che il paracadutismo è uno sport che richiede tempo per imparare. Ogni persona ha i propri tempi di apprendimento, e confrontarsi con il ritmo degli altri può essere controproducente. La perseveranza è essenziale, e scoraggiarsi può essere normale, ma non deve diventare un ostacolo insormontabile.

**Impatto Emozionale - Un nuovo stile di vita**
Per molti, il paracadutismo diventa più di un semplice hobby: si trasforma in uno stile di vita. La passione per questo sport si riflette anche nella quotidianità, con esempi curiosi come valutare le spese in termini di "ticket" per saltare. Frasi come "Non compro quel cellulare nuovo, costa 20 ticket!" sono una dimostrazione di quanto profondamente questa attività possa influenzare il modo di pensare e le priorità di chi la pratica.
Per quanto incontrerai molte persone che hanno fatto di questo sport la propria passione, che guida quindi molte scelte personali, il consiglio è di approcciarsi a questo sport con calma e cercando di mantenere un buon bilanciamento anche con il mondo “normale”.

**Conclusione**
Il paracadutismo è uno sport che lascia un segno profondo su chi lo pratica, sia a livello pratico che personale. Richiede impegno economico, tempo e dedizione, ma offre in cambio esperienze uniche, legami autentici e una crescita personale straordinaria. Valutare con attenzione questi aspetti aiuta a comprendere quanto spazio si vuole dedicare a questa passione e a integrarla in modo equilibrato nella propria vita.
